<?xml version="1.0" encoding="UTF-8"?>
<?xml-model href="https://tei-c.org/release/xml/tei/custom/schema/relaxng/tei_all.rnc" schematypens="http://relaxng.org/ns/structure/1.0" type="application/xml"?>
<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>De ira</title>
        <author>Seneca</author>
        <funder>Volkswagen Foundation</funder>
      </titleStmt>
      <editionStmt>
        <p>The electronic version of Senecas De ira from L. D. Reynolds (ed.), L. Annaei Senecae: Dialogorum Libri Duodecim, Oxford University Press 1977, 39-128 was created in 2023 as part of the project "(Ir)reproducibility of Scientific Research in the Digital Humanities?".</p>
      </editionStmt>
      <publicationStmt>
        <publisher>Leipzig University, Trier University</publisher>
        <pubPlace>Leipzig, Trier</pubPlace>
        <date type="release">2023</date>
        <availability>
          <licence target="https://creativecommons.org/licenses/by-nc-sa/4.0/">Distributed under Creative Commons Attribution-Noncommercial-Share Alike 4.0 International</licence>
        </availability>
        <idno type="CTS">urn:cts:classics:latLit.phi1017012ira.replicatio.v01</idno>
      </publicationStmt>
      <sourceDesc>
        <biblStruct>
          <monogr>
            <author>Seneca</author>
            <editor>L. D. Reynolds</editor>
            <title>L. Annaei Senecae: Dialogorum Libri Duodecim</title>
            <title type="sub">De ira</title>
            <imprint>
              <pubPlace>Oxford</pubPlace>
              <date when="1977">1977</date>
            </imprint>
            <biblScope unit="book" from="3" to="5">3-5</biblScope>
            <biblScope unit="page" from="39" to="128">39-128</biblScope>
          </monogr>
        </biblStruct>
      </sourceDesc>
    </fileDesc>
    <revisionDesc>
      <change n="01" when="2023-06-15">Initial version</change>
    </revisionDesc>
  </teiHeader>
 <text>
   <body>
<div type="book" n="3">
<div type="chapter" n="t">
<label>DIALOGORVM LIBER III</label>
<label>AD NOVATVM</label>
<label>DE IRA</label>
<label>LIBER I</label>
</div>
<div type="chapter" n="1">
<div type="section" n="1">
Exegisti a me, Nouate, ut scriberem quemadmodum posset
ira leniri, nec inmerito mihi uideris hunc praecipue
adfectum pertimuisse maxime ex omnibus taetrum ac
rabidum. Ceteris enim aliquid quieti placidique inest, hic
totus concitatus et in impetu est, doloris armorum, sanguinis
suppliciorum minime humana furens cupiditate, dum alteri
noceat sui neglegens, in ipsa inruens tela et ultionis secum
ultorem tracturae auidus.
</div>
<div type="section" n="2">
Quidam itaque e sapientibus uiris iram dixerunt breuem
insaniam; aeque enim inpotens sui est, decoris oblita,
necessitudinum immemor, in quod coepit pertinax et intenta,
rationi consiliisque praeclusa, uanis agitata causis,
ad dispectum aequi uerique inhabilis, ruinis simillima
quae super id quod oppressere franguntur.
</div>
<div type="section" n="3">
Vt scias autem
non esse sanos quos ira possedit, ipsum illorum habitum
intuere; nam ut furentium certa indicia sunt audax et
minax uultus, tristis frons, torua facies, citatus gradus,
inquietae manus, color uersus, crebra et uehementius acta
suspiria, ita irascentium eadem signa sunt:
</div>
<div type="section" n="4">
flagrant ac
micant oculi, multus ore toto rubor exaestuante ab imis
praecordiis sanguine, labra quatiuntur, dentes comprimuntur,
horrent ac surriguntur capilli, spiritus coactus ac
stridens, articulorum se ipsos torquentium sonus, gemitus
mugitusque et parum explanatis uocibus sermo praeruptus
et conplosae saepius manus et pulsata humus pedibus et
totum concitum corpus magnasque irae minas agens, foeda
uisu et horrenda facies deprauantium se atque intumescentium — nescias
utrum magis detestabile uitium sit an
deforme.
</div>
<div type="section" n="5">
Cetera licet abscondere et in abdito alere: ira se profert
et in faciem exit, quantoque maior, hoc efferuescit manifestius.
Non uides ut omnium animalium, simul ad nocendum
insurrexerunt, praecurrant notae ac tota corpora
solitum quietumque egrediantur habitum et feritatem suam
exasperent?
</div>
<div type="section" n="6">
Spumant apris ora, dentes acuuntur adtritu,
taurorum cornua iactantur in uacuum et harena pulsu
pedum spargitur, leones fremunt, inflantur inritatis colla
serpentibus, rabidarum canum tristis aspectus est: nullum
est animal tam horrendum tam perniciosumque natura
ut non appareat in illo, simul ira inuasit, nouae feritatis
accessio.
</div>
<div type="section" n="7">
Nec ignoro ceteros quoque adfectus uix occultari,
libidinem metumque et audaciam dare sui signa et posse
praenosci; neque enim ulla uehementior intrat agitatio
quae nihil moueat in uultu. Quid ergo interest? quod alii
adfectus apparent, hic eminet.
</div>
</div>
<div type="chapter" n="2">
<div type="section" n="1">
Iam uero si effectus eius damnaque intueri uelis, nulla
pestis humano generi pluris stetit. Videbis caedes ac uenena
et reorum mutuas sordes et urbium clades et totarum
exitia gentium et principum sub ciuili hasta capita
uenalia et subiectas tectis faces nec intra moenia coercitos
ignes sed ingentia spatia regionum hostili flamma relucentia.
</div>
<div type="section" n="2">
Aspice nobilissimarum ciuitatum fundamenta uix
notabilia: has ira deiecit. Aspice solitudines per multa
milia sine habitatore desertas: has ira exhausit. Aspice
tot memoriae proditos duces mali exempla fati: alium ira
in cubili suo confodit, alium intra sacra mensae iura percussit,
alium intra leges celebrisque spectaculum fori lancinauit,
alium filii parricidio dare sanguinem iussit, alium
seruili manu regalem aperire iugulum, alium in cruce
membra diffindere.
</div>
<div type="section" n="3">
Et adhuc singulorum supplicia narro:
quid si tibi libuerit, relictis in quos ira uiritim exarsit, aspicere
caesas gladio contiones et plebem inmisso milite contrucidatam
et in perniciem promiscuam totos populos capitis
damna&lt;tos&gt; * * * ?
</div>
<div type="section" n="3(fr1)">
<label>Martinus Bracarensis de ira 2</label>
Ira omnia ex optimo et
iustissimo in contrarium mutat. Quemcumque obtinuerit,
nullius eum meminisse officii sinit: da eam patri, inimicus
est; da filio, parricida est; da matri, nouerca est; da ciui,
hostis est; da regi, tyrannus est.
</div>
<div type="section" n="3(fr2)">
<label>Lact., de ira dei 17.13</label>
Nescisse autem philosophos quae ratio
esset irae apparet ex finitionibus eorum quas Seneca enumerauit in
libris quos de ira composuit. Ira est inquit cupiditas ulciscendae
iniuriae aut, ut ait Posidonius, cupiditas puniendi eius a
quo te inique putes laesum. Quidam ita finierunt: ira
est incitatio animi ad nocendum ei qui aut nocuit aut
nocere uoluit.
</div>
<div type="section" n="4">
* * * tamquam aut curam nostram deserentibus aut
auctoritatem contemnentibus. Quid? gladiatoribus quare
populus irascitur, et tam inique ut iniuriam putet quod
non libenter pereunt? contemni se iudicat et uultu gestu
ardore ex spectatore in aduersarium uertitur.
</div>
<div type="section" n="5">
Quidquid
est tale, non est ira, sed quasi ira, sicut puerorum qui, si
ceciderunt, terram uerberari uolunt et saepe ne sciunt
quidem cur irascantur, sed tantum irascuntur, sine causa
et sine iniuria, non tamen sine aliqua iniuriae specie nec
sine aliqua poenae cupiditate. Deluduntur itaque imitatione
plagarum et simulatis deprecantium lacrimis placantur et
falsa ultione falsus dolor tollitur.
</div>
</div>
<div type="chapter" n="3">
<div type="section" n="1">
'Irascimur' inquit 'saepe non illis qui laeserunt, sed iis
qui laesuri sunt; ut scias iram non ex iniuria nasci.' Verum
est irasci nos laesuris, sed ipsa cogitatione nos laedunt, et
iniuriam qui facturus est iam facit.
</div>
<div type="section" n="2">
'Vt scias' inquit 'non
esse iram poenae cupiditatem, infirmissimi saepe potentissimis
irascuntur nec poenam concupiscunt quam non
sperant.' Primum diximus cupiditatem esse poenae exigendae,
non facultatem; concupiscunt autem homines et
quae non possunt. Deinde nemo tam humilis est qui
poenam uel summi hominis sperare non possit: ad nocendum
&lt;omnes&gt; potentes sumus.
</div>
<div type="section" n="3">
Aristotelis finitio non multum a nostra abest; ait enim
iram esse cupiditatem doloris reponendi. Quid inter
nostram et hanc finitionem intersit, exequi longum est.
Contra utramque dicitur feras irasci nec iniuria inritatas
nec poenae dolorisue alieni causa; nam etiam si haec
efficiunt, non haec petunt.
</div>
<div type="section" n="4">
Sed dicendum est feras ira
carere et omnia praeter hominem; nam cum sit inimica
rationi, nusquam tamen nascitur nisi ubi rationi locus est.
Impetus habent ferae, rabiem feritatem incursum, iram
quidem non magis quam luxuriam, et in quasdam uoluptates
intemperantiores homine sunt.
</div>
<div type="section" n="5">
Non est quod credas
illi qui dicit:
non aper irasci meminit, non fidere cursu
cerua nec armentis incurrere fortibus ursi.
Irasci dicit incitari, inpingi; irasci quidem non magis
sciunt quam ignoscere.
</div>
<div type="section" n="6">
Muta animalia humanis adfectibus
carent, habent autem similes illis quosdam inpulsus;
alioqui, si amor in illis esset et odium, esset amicitia et
simultas, dissensio et concordia; quorum aliqua in illis
quoque extant uestigia, ceterum humanorum pectorum
propria bona malaque sunt.
</div>
<div type="section" n="7">
Nulli nisi homini concessa
prudentia est, prouidentia diligentia cogitatio, nec tantum
uirtutibus humanis animalia sed etiam uitiis prohibita
sunt. Tota illorum ut extra ita intra forma humanae
dissimilis est; regium est illud et principale aliter ductum.
Vt uox est quidem, sed non explanabilis et perturbata et
uerborum inefficax, ut lingua, sed deuincta nec in motus
uarios soluta, ita ipsum principale parum subtile, parum
exactum. Capit ergo uisus speciesque rerum quibus ad
impetus euocetur, sed turbidas et confusas.
</div>
<div type="section" n="8">
Ex eo procursus
illorum tumultusque uehementes sunt, metus
autem sollicitudinesque et tristitia et ira non sunt, sed
his quaedam similia; ideo cito cadunt et mutantur in
contrarium et, cum acerrime saeuierunt expaueruntque,
pascuntur, et ex fremitu discursuque uesano statim quies
soporque sequitur.
</div>
</div>
<div type="chapter" n="4">
<div type="section" n="1">
Quid esset ira satis explicitum est. Quo distet ab iracundia
apparet: quo ebrius ab ebrioso et timens a timido.
Iratus potest non esse iracundus: iracundus potest aliquando
iratus non esse.
</div>
<div type="section" n="2">
Cetera quae pluribus apud Graecos
nominibus in species iram distinguunt, quia apud nos
uocabula sua non habent, praeteribo, etiam si amarum nos
acerbumque dicimus, nec minus stomachosum rabiosum
clamosum difficilem asperum, quae omnia irarum differentiae
sunt; inter hos morosum ponas licet, delicatum
iracundiae genus.
</div>
<div type="section" n="3">
Quaedam enim sunt irae quae intra
clamorem considant, quaedam non minus pertinaces quam
frequentes, quaedam saeuae manu uerbis parciores,
quaedam in uerborum maledictorumque amaritudinem
effusae; quaedam ultra querellas et auersationes non
exeunt, quaedam altae grauesque sunt et introrsus uersae:
mille aliae species sunt mali multiplicis.
</div>
</div>
<div type="chapter" n="5">
<div type="section" n="1">
Quid esset ira quaesitum est, an in ullum aliud animal
quam in hominem caderet, quo ab iracundia distaret,
quot eius species essent: nunc quaeramus an ira secundum
naturam sit et an utilis atque ex aliqua parte retinenda.
</div>
<div type="section" n="2">
An secundum naturam sit manifestum erit, si hominem
inspexerimus. Quo quid est mitius, dum in recto animi
habitus est? quid autem ira crudelius est? Quid homine
aliorum amantius? quid ira infestius? Homo in adiutorium
mutuum genitus est, ira in exitium; hic congregari uult,
illa discedere, hic prodesse, illa nocere, hic etiam ignotis
succurrere, illa etiam carissimos petere; hic aliorum commodis
uel inpendere se paratus est, illa in periculum, dummodo
deducat, descendere.
</div>
<div type="section" n="3">
Quis ergo magis naturam
rerum ignorat quam qui optimo eius operi et emendatissimo
hoc ferum ac perniciosum uitium adsignat? Ira, ut
diximus, auida poenae est, cuius cupidinem inesse pacatissimo
hominis pectori minime secundum eius naturam est.
Beneficiis enim humana uita constat et concordia, nec
terrore sed mutuo amore in foedus auxiliumque commune
constringitur.
</div>
</div>
<div type="chapter" n="6">
<div type="section" n="1">
'Quid ergo? non aliquando castigatio necessaria est?'
Quidni? sed haec sine ira, cum ratione; non enim nocet
sed medetur specie nocendi. Quemadmodum quaedam
hastilia detorta ut corrigamus adurimus et adactis cuneis,
non ut frangamus sed ut explicemus, elidimus, sic ingenia
uitio praua dolore corporis animique corrigimus.
</div>
<div type="section" n="2">
Nempe
medicus primo in leuibus uitiis temptat non multum ex
cotidiana consuetudine inflectere et cibis potionibus exercitationibus
ordinem inponere ac ualetudinem tantum
mutata uitae dispositione firmare. Proximum est ut modus
proficiat. Si modus et ordo non proficit, subducit aliqua
et circumcidit; si ne adhoc quidem respondet, interdicit
cibis et abstinentia corpus exonerat; si frustra molliora
cesserunt, ferit uenam membrisque, si adhaerentia nocent
et morbum diffundunt, manus adfert; nec ulla dura uidetur
curatio cuius salutaris effectus est.
</div>
<div type="section" n="3">
Ita legum praesidem
ciuitatisque rectorem decet, quam diu potest, uerbis et his
mollioribus ingenia curare, ut facienda suadeat cupiditatemque
honesti et aequi conciliet animis faciatque uitiorum
odium, pretium uirtutium; transeat deinde ad tristiorem
orationem, qua moneat adhuc et exprobret; nouissime ad
poenas et has adhuc leues, reuocabiles decurrat; ultima
supplicia sceleribus ultimis ponat, ut nemo pereat nisi
quem perire etiam pereuntis intersit.
</div>
<div type="section" n="4">
Hoc uno medentibus
erit dissimilis, quod illi quibus uitam non potuerunt largiri
facilem exitum praestant, hic damnatos cum dedecore et
traductione uita exigit, non quia delectetur ullius poena —
procul est enim a sapiente tam inhumana feritas — sed ut
documentum omnium sint, et quia uiui noluerunt prodesse,
morte certe eorum res publica utatur.
Non est ergo natura hominis poenae adpetens; ideo
ne ira quidem secundum naturam hominis, quia poenae
adpetens est. Et Platonis argumentum adferam —
</div>
<div type="section" n="5">
quid enim
nocet alienis uti ea parte qua nostra sunt? 'Vir bonus'
inquit 'non laedit.' Poena laedit; bono ergo poena non
conuenit, ob hoc nec ira, quia poena irae conuenit. Si
uir bonus poena non gaudet, non gaudebit ne eo quidem
adfectu cui poena uoluptati est; ergo non est naturalis ira.
</div>
</div>
<div type="chapter" n="7">
<div type="section" n="1">
Numquid, quamuis non sit naturalis ira, adsumenda est,
quia utilis saepe fuit? Extollit animos et incitat, nec quicquam
sine illa magnificum in bello fortitudo gerit, nisi hinc
flamma subdita est et hic stimulus peragitauit misitque in
pericula audaces. Optimum itaque quidam putant temperare
iram, non tollere, eoque detracto quod exundat ad
salutarem modum cogere, id uero retinere sine quo languebit
actio et uis ac uigor animi resoluetur.
</div>
<div type="section" n="2">
Primum facilius
est excludere perniciosa quam regere et non admittere
quam admissa moderari; nam cum se in possessione
posuerunt, potentiora rectore sunt nec recidi se minuiue
patiuntur.
</div>
<div type="section" n="3">
Deinde ratio ipsa, cui freni traduntur, tam diu
potens est quam diu diducta est ab adfectibus; si miscuit se
illis et inquinauit, non potest continere quos summouere
potuisset. Commota enim semel et excussa mens ei seruit
quo inpellitur.
</div>
<div type="section" n="4">
Quarundam rerum initia in nostra potestate
sunt, ulteriora nos ui sua rapiunt nec regressum relinquunt.
Vt in praeceps datis corporibus nullum sui arbitrium est
nec resistere morariue deiecta potuerunt, sed consilium
omne et paenitentiam inreuocabilis praecipitatio abscidit
et non licet eo non peruenire quo non ire licuisset, ita animus,
si in iram amorem aliosque se proiecit adfectus, non
permittitur reprimere impetum; rapiat illum oportet et ad
imum agat pondus suum et uitiorum natura procliuis.
</div>
</div>
<div type="chapter" n="8">
<div type="section" n="1">
Optimum est primum inritamentum irae protinus
spernere ipsisque repugnare seminibus et dare operam ne
incidamus in iram. Nam si coepit ferre transuersos, difficilis
ad salutem recursus est, quoniam nihil rationis est ubi
semel adfectus inductus est iusque illi aliquod uoluntate
nostra datum est: faciet de cetero quantum uolet, non
quantum permiseris.
</div>
<div type="section" n="2">
In primis, inquam, finibus hostis
arcendus est; nam cum intrauit et portis se intulit, modum
a captiuis non accipit. Neque enim sepositus est animus et
extrinsecus speculatur adfectus, ut illos non patiatur ultra
quam oportet procedere, sed in adfectum ipse mutatur
ideoque non potest utilem illam uim et salutarem proditam
iam infirmatamque reuocare.
</div>
<div type="section" n="3">
Non enim, ut dixi, separatas
ista sedes suas diductasque habent, sed adfectus et ratio
in melius peiusque mutatio animi est. Quomodo ergo ratio
occupata et oppressa uitiis resurget, quae irae cessit? aut
quemadmodum ex confusione se liberabit in qua peiorum
mixtura praeualuit?
</div>
<div type="section" n="4">
'Sed quidam' inquit 'in ira se continent.'
Vtrum ergo ita ut nihil faciant eorum quae ira
dictat an ut aliquid? Si nihil faciunt, apparet non esse ad
actiones rerum necessariam iram, quam uos, quasi fortius
aliquid ratione haberet, aduocabatis.
</div>
<div type="section" n="5">
Denique interrogo:
ualentior est quam ratio an infirmior? Si ualentior, quomodo
illi modum ratio poterit inponere, cum parere nisi
inbecilliora non soleant? Si infirmior est, sine hac per se
ad rerum effectus sufficit ratio nec desiderat inbecillioris
auxilium.
</div>
<div type="section" n="6">
'At irati quidam constant sibi et se continent.'
Quando? cum iam ira euanescit et sua sponte decedit, non
cum in ipso feruore est; tunc enim potentior est.
</div>
<div type="section" n="7">
'Quid
ergo? non aliquando in ira quoque et dimittunt incolumes
intactosque quos oderunt et a nocendo abstinent?' Faciunt:
quando? cum adfectus repercussit adfectum et aut metus
aut cupiditas aliquid inpetrauit. Non rationis tunc beneficio
quieuit, sed adfectuum infida et mala pace.
</div>
</div>
<div type="chapter" n="9">
<div type="section" n="1">
Deinde nihil habet in se utile nec acuit animum ad res
bellicas; numquam enim uirtus uitio adiuuanda est se
contenta. Quotiens impetu opus est, non irascitur sed
exsurgit et in quantum putauit opus esse concitatur remittiturque,
non aliter quam quae tormentis exprimuntur tela
in potestate mittentis sunt in quantum torqueantur.
</div>
<div type="section" n="2">
'Ira'
inquit Aristoteles 'necessaria est, nec quicquam sine illa
expugnari potest, nisi illa inplet animum et spiritum accendit;
utendum autem illa est non ut duce sed ut milite.'
Quod est falsum; nam si exaudit rationem sequiturque qua
ducitur, iam non est ira, cuius proprium est contumacia;
si uero repugnat et non ubi iussa est quiescit sed libidine
ferociaque prouehitur, tam inutilis animi minister est quam
miles qui signum receptui neglegit.
</div>
<div type="section" n="3">
Itaque si modum
adhiberi sibi patitur, alio nomine appellanda est, desît ira
esse, quam effrenatam indomitamque intellego; si non
patitur, perniciosa est nec inter auxilia numeranda: ita
aut ira non est aut inutilis est.
</div>
<div type="section" n="4">
Nam si quis poenam exigit
non ipsius poenae auidus sed quia oportet, non est adnumerandus
iratis. Hic erit utilis miles qui scit parere
consilio; adfectus quidem tam mali ministri quam duces
sunt.
</div>
</div>
<div type="chapter" n="10">
<div type="section" n="1">
Ideo numquam adsumet ratio in adiutorium inprouidos
et uiolentos impetus apud quos nihil ipsa auctoritatis
habeat, quos numquam comprimere possit nisi pares illis
similisque opposuerit, ut irae metum, inertiae iram, timori
cupiditatem.
</div>
<div type="section" n="2">
Absit hoc a uirtute malum, ut umquam ratio
ad uitia confugiat. Non potest hic animus fidele otium
capere, quatiatur necesse est fluctueturque, qui malis suis
tutus est, qui fortis esse nisi irascitur non potest, industrius
nisi cupit, quietus nisi timet: in tyrannide illi uiuendum
est in alicuius adfectus uenienti seruitutem. Non pudet
uirtutes in clientelam uitiorum demittere?
</div>
<div type="section" n="3">
Deinde desinit
quicquam posse ratio, si nihil potest sine adfectu,
et incipit par illi similisque esse. Quid enim interest, si
aeque adfectus inconsulta res est sine ratione quam ratio
sine adfectu inefficax? Par utrumque est, ubi esse alterum
sine altero non potest. Quis autem sustineat adfectum exaequare
rationi?
</div>
<div type="section" n="4">
'Ita' inquit 'utilis adfectus est, si modicus
est.' Immo si natura utilis est. Sed si inpatiens imperii
rationisque est, hoc dumtaxat moderatione consequetur,
ut quo minor fuerit minus noceat; ergo modicus adfectus
nihil aliud quam malum modicum est.
</div>
</div>
<div type="chapter" n="11">
<div type="section" n="1">
'Sed aduersus hostes' inquit 'necessaria est ira.' Nusquam
minus: ubi non effusos esse oportet impetus sed temperatos
et oboedientes. Quid enim est aliud quod barbaros tanto
robustiores corporibus, tanto patientiores laborum comminuat
nisi ira infestissima sibi? Gladiatores quoque ars
tuetur, ira denudat.
</div>
<div type="section" n="2">
Deinde quid opus est ira, cum idem
proficiat ratio? An tu putas uenatorem irasci feris? atqui
et uenientis excipit et fugientis persequitur, et omnia illa
sine ira facit ratio. Quid Cimbrorum Teutonorumque tot
milia superfusa Alpibus ita sustulit ut tantae cladis notitiam
ad suos non nuntius sed fama pertulerit, nisi quod erat illis
ira pro uirtute? Quae ut aliquando propulit strauitque
obuia, ita saepius sibi exitio est.
</div>
<div type="section" n="3">
Germanis quid est animosius?
Quid ad incursum acrius? Quid armorum cupidius,
quibus innascuntur innutriunturque, quorum unica
illis cura est in alia neglegentibus? Quid induratius ad
omnem patientiam, ut quibus magna ex parte non tegimenta
corporum prouisa sint, non suffugia aduersus perpetuum
caeli rigorem?
</div>
<div type="section" n="4">
Hos tamen Hispani Gallique et
Asiae Syriaeque molles bello uiri, antequam legio uisatur,
caedunt ob nullam aliam rem opportunos quam iracundiam.
Agedum illis corporibus, illis animis delicias luxum
opes ignorantibus da rationem, da disciplinam: ut nil
amplius dicam, necesse erit certe nobis mores Romanos
repetere.
</div>
<div type="section" n="5">
Quo alio Fabius adfectas imperii uires recreauit
quam quod cunctari et trahere et morari sciit, quae omnia
irati nesciunt? Perierat imperium, quod tunc in extremo
stabat, si Fabius tantum ausus esset quantum ira suadebat:
habuit in consilio fortunam publicam et aestimatis uiribus,
ex quibus iam perire nihil sine uniuerso poterat, dolorem
ultionemque seposuit, in unam utilitatem et occasiones intentus;
iram ante uicit quam Hannibalem.
</div>
<div type="section" n="6">
Quid Scipio?
non relicto Hannibale et Punico exercitu omnibusque
quibus irascendum erat bellum in Africam transtulit, tam
lentus ut opinionem luxuriae segnitiaeque malignis daret?
</div>
<div type="section" n="7">
Quid alter Scipio? non circa Numantiam multum diuque
sedit et hunc suum publicumque dolorem aequo animo
tulit, diutius Numantiam quam Carthaginem uinci? Dum
circumuallat et includit hostem, eo conpulit ut ferro ipsi
suo caderent.
</div>
<div type="section" n="8">
Non est itaque utilis ne in proeliis quidem
aut bellis ira; in temeritatem enim prona est et pericula,
dum inferre uult, non cauet. Illa certissima est uirtus quae
se diu multumque circumspexit et rexit et ex lento ac
destinato prouexit.
</div>
</div>
<div type="chapter" n="12">
<div type="section" n="1">
'Quid ergo?' inquit 'uir bonus non irascitur, si caedi
patrem suum uiderit, si rapi matrem?' Non irascetur, sed
uindicabit, sed tuebitur. Quid autem times ne parum
magnus illi stimulus etiam sine ira pietas sit? Aut dic
eodem modo: 'quid ergo? cum uideat secari patrem suum
filiumue, uir bonus non flebit nec linquetur animo?' Quae
accidere feminis uidemus, quotiens illas leuis periculi suspicio
perculit.
</div>
<div type="section" n="2">
Officia sua uir bonus exequetur inconfusus,
intrepidus; et sic bono uiro digna faciet ut nihil faciat uiro
indignum. Pater caedetur: defendam; caesus est: exequar,
quia oportet, non quia dolet.
</div>
<div type="section" n="3">
'Irascuntur boni uiri pro
suorum iniuriis.' Cum hoc dicis, Theophraste, quaeris
inuidiam praeceptis fortioribus et relicto iudice ad coronam
uenis: quia unusquisque in eiusmodi suorum casu irascitur,
putas iudicaturos homines id fieri debere quod faciunt;
fere enim iustum quisque adfectum iudicat quem agnoscit.
</div>
<div type="section" n="4">
Sed idem faciunt, si calda non bene praebetur, si uitreum
fractum est, si calceus luto sparsus est. Non pietas illam
iram sed infirmitas mouet, sicut pueris, qui tam parentibus
amissis flebunt quam nucibus.
</div>
<div type="section" n="5">
Irasci pro suis non est pii
animi sed infirmi: illud pulchrum dignumque, pro parentibus
liberis amicis ciuibus prodire defensorem ipso officio
ducente, uolentem iudicantem prouidentem, non inpulsum
et rabidum. Nullus enim adfectus uindicandi cupidior est
quam ira, et ob id ipsum ad uindicandum inhabilis:
praerapida et amens, ut omnis fere cupiditas, ipsa sibi
in id in quod properat opponitur. Itaque nec in pace nec
in bello umquam bono fuit; pacem enim similem belli
efficit, in armis uero obliuiscitur Martem esse communem
uenitque in alienam potestatem dum in sua non est.
</div>
<div type="section" n="6">
Deinde non ideo uitia in usum recipienda sunt quia
aliquando aliquid effecerunt; nam et febres quaedam genera
ualetudinis leuant, nec ideo non ex toto illis caruisse melius
est: abominandum remedi genus est sanitatem debere
morbo. Simili modo ira, etiam si aliquando ut uenenum
et praecipitatio et naufragium ex inopinato profuit, non
ideo salutaris iudicanda est; saepe enim saluti fuere pestifera.
</div>
</div>
<div type="chapter" n="13">
<div type="section" n="1">
Deinde quae habenda sunt, quo maiora eo meliora et
optabiliora sunt. Si iustitia bonum est, nemo dicet meliorem
futuram si quid detractum ex ea fuerit; si fortitudo bonum
est, nemo illam desiderabit ex aliqua parte deminui.
</div>
<div type="section" n="2">
Ergo
et ira quo maior hoc melior; quis enim ullius boni accessionem
recusauerit? Atqui augeri illam inutile est; ergo
et esse; non est bonum quod incremento malum fit.
</div>
<div type="section" n="3">
'Vtilis' inquit 'ira est, quia pugnaciores facit.' Isto modo
et ebrietas; facit enim proteruos et audaces multique
meliores ad ferrum fuere male sobrii; isto modo dic et
phrenesin atque insaniam uiribus necessariam, quia saepe
ualidiores furor reddit.
</div>
<div type="section" n="4">
Quid? non aliquotiens metus ex
contrario fecit audacem, et mortis timor etiam inertissimos
excitauit in proelium? Sed ira ebrietas metus aliaque
eiusmodi foeda et caduca inritamenta sunt nec uirtutem
instruunt, quae nihil uitiis eget, sed segnem alioqui animum
et ignauum paulum adleuant.
</div>
<div type="section" n="5">
Nemo irascendo fit fortior,
nisi qui fortis sine ira non fuisset; ita non in adiutorium
uirtutis uenit, sed in uicem. Quid quod si bonum esset ira,
perfectissimum quemque sequeretur? Atqui iracundissimi
infantes senesque et aegri sunt, et inualidum omne natura
querulum est.
</div>
</div>
<div type="chapter" n="14">
<div type="section" n="1">
'Non potest' inquit 'fieri' Theophrastus 'ut non uir
bonus irascatur malis.' Isto modo quo melior quisque,
hoc iracundior erit: uide ne contra placidior solutusque
adfectibus et cui nemo odio sit.
</div>
<div type="section" n="2">
Peccantis uero quid habet
cur oderit, cum error illos in eiusmodi delicta conpellat?
Non est autem prudentis errantis odisse; alioqui ipse sibi
odio erit. Cogitet quam multa contra bonum morem faciat,
quam multa ex iis quae egit ueniam desiderent: iam irascetur
etiam sibi. Neque enim aequus iudex aliam de sua, aliam
de aliena causa sententiam fert.
</div>
<div type="section" n="3">
Nemo, inquam, inuenietur
qui se possit absoluere, et innocentem quisque se dicit
respiciens testem, non conscientiam. Quanto humanius
mitem et patrium animum praestare peccantibus et illos
non persequi sed reuocare! Errantem per agros ignorantia
uiae melius est ad rectum iter admouere quam expellere.
</div>
</div>
<div type="chapter" n="15">
<div type="section" n="1">
Corrigendus est itaque qui peccat et admonitione et ui,
et molliter et aspere, meliorque tam sibi quam aliis faciendus
non sine castigatione, sed sine ira; quis enim cui medetur
irascitur? At corrigi nequeunt nihilque in illis lene aut spei
bonae capax est: tollantur e coetu mortalium facturi peiora
quae contingunt, et quo uno modo possunt desinant mali
esse, sed hoc sine odio.
</div>
<div type="section" n="2">
Quid enim est cur oderim eum cui
tum maxime prosum cum illum sibi eripio? Num quis
membra sua tunc odit cum abscidit? Non est illa ira, sed
misera curatio. Rabidos effligimus canes et trucem atque
inmansuetum bouem occidimus et morbidis pecoribus, ne
gregem polluant, ferrum demittimus; portentosos fetus
extinguimus, liberos quoque, si debiles monstrosique editi
sunt, mergimus; nec ira sed ratio est a sanis inutilia secernere.
</div>
<div type="section" n="3">
Nil minus quam irasci punientem decet, cum eo magis
ad emendationem poena proficiat, si iudicio †lata† est. Inde
est quod Socrates seruo ait 'caederem te, nisi irascerer'.
Admonitionem serui in tempus sanius distulit, illo tempore
se admonuit. Cuius erit tandem temperatus adfectus, cum
Socrates non sit ausus se irae committere?
</div>
</div>
<div type="chapter" n="16">
<div type="section" n="1">
Ergo ad coercitionem errantium sceleratorumque irato
castigatore non opus est; nam cum ira delictum animi
sit, non oportet peccata corrigere peccantem. 'Quid ergo?
non irascar latroni? Quid ergo? non irascar uenefico?'
Non; neque enim mihi irascor, cum sanguinem mitto.
</div>
<div type="section" n="2">
Omne poenae genus remedi loco admoueo. 'Tu adhuc in
prima parte uersaris errorum, nec grauiter laberis sed
frequenter: obiurgatio te primum secreta deinde publicata
emendare temptabit. Tu longius iam processisti quam ut
possis uerbis sanari: ignominia contineberis. Tibi fortius
aliquid et quod sentias inurendum est: in exilium et loca
ignota mitteris. In te duriora remedia iam solida nequitia
desiderat: et uincula publica et carcer adhibebitur.
</div>
<div type="section" n="3">
Tibi
insanabilis animus et sceleribus scelera contexens, et iam
non causis, quae numquam malo defuturae sunt, inpelleris,
sed satis tibi est magna ad peccandum causa peccare;
perbibisti nequitiam et ita uisceribus inmiscuisti ut nisi
cum ipsis exire non possit; olim miser mori quaeris: bene
de te merebimur, auferemus tibi istam qua uexas uexaris
insaniam et per tua alienaque uolutato supplicia id quod
unum tibi bonum superest repraesentabimus, mortem.'
Quare irascar cui cum maxime prosum? interim optimum
misericordiae genus est occidere.
</div>
<div type="section" n="4">
Si intrassem ualetudinarium
exercitus [et sciens] aut domus diuitis, non idem
imperassem omnibus per diuersa aegrotantibus: uaria in
tot animis uitia uideo et ciuitati curandae adhibitus sum;
pro cuiusque morbo medicina quaeratur, hunc sanet
uerecundia, hunc peregrinatio, hunc dolor, hunc egestas,
hunc ferrum.
</div>
<div type="section" n="5">
Itaque et, si peruersa induenda magistratui
uestis et conuocanda classico contio est, procedam in
tribunal non furens nec infestus sed uultu legis et illa
sollemnia uerba leni magis grauique quam rabida uoce
concipiam et &lt;lege&gt; agi iubebo non iratus sed seuerus; et
cum ceruicem noxio imperabo praecidi et cum parricidas
insuam culleo et cum mittam in supplicium militare et cum
Tarpeio proditorem hostemue publicum inponam, sine ira
eo uultu animoque ero quo serpentes et animalia uenenata
percutio.
</div>
<div type="section" n="6">
'Iracundia opus est ad puniendum.' Quid?
tibi lex uidetur irasci iis quos non nouit, quos non uidit,
quos non futuros sperat? Illius itaque sumendus est animus,
quae non irascitur sed constituit. Nam si bono uiro ob
mala facinora irasci conuenit, et ob secundas res malorum
hominum inuidere conueniet. Quid enim est indignius
quam florere quosdam et eos indulgentia fortunae abuti
quibus nulla potest satis mala inueniri fortuna? Sed tam
commoda illorum sine inuidia uidebit quam scelera sine
ira; bonus iudex damnat inprobanda, non odit.
</div>
<div type="section" n="7">
'Quid
ergo? non, cum eiusmodi aliquid sapiens habebit in
manibus, tangetur animus eius eritque solito commotior?'
Fateor: sentiet leuem quendam tenuemque motum; nam,
ut dicit Zenon, in sapientis quoque animo, etiam cum
uulnus sanatum est, cicatrix manet. Sentiet itaque
suspiciones quasdam et umbras adfectuum, ipsis quidem
carebit.
</div>
</div>
<div type="chapter" n="17">
<div type="section" n="1">
Aristoteles ait adfectus quosdam, si quis illis bene utatur,
pro armis esse. Quod uerum foret, si uelut bellica instrumenta
sumi deponique possent induentis arbitrio: haec
arma quae Aristoteles uirtuti dat ipsa per se pugnant, non
expectant manum, et habent, non habentur.
</div>
<div type="section" n="2">
Nil aliis
instrumentis opus est, satis nos instruxit ratione natura.
Hoc dedit telum, firmum perpetuum obsequens, nec
anceps nec quod in dominum remitti posset. Non ad
prouidendum tantum, sed ad res gerendas satis est per se
ipsa ratio; etenim quid est stultius quam hanc ab iracundia
petere praesidium, rem stabilem ab incerta, fidelem ab
infida, sanam ab aegra?
</div>
<div type="section" n="3">
Quid quod &lt;ad&gt; actiones quoque,
in quibus solis opera iracundiae uidetur necessaria, multo
per se ratio fortior est? Nam cum iudicauit aliquid faciendum,
in eo perseuerat; nihil enim melius inuentura est se
ipsa quo mutetur; ideo stat semel constitutis.
</div>
<div type="section" n="4">
Iram saepe
misericordia retro egit; habet enim non solidum robur sed
uanum tumorem uiolentisque principiis utitur, non aliter
quam qui a terra uenti surgunt et fluminibus paludibusque
concepti sine pertinacia uehementes sunt:
</div>
<div type="section" n="5">
incipit magno
impetu, deinde deficit ante tempus fatigata, et, quae nihil
aliud quam crudelitatem ac noua genera poenarum
uersauerat, cum animaduertendum est, iam [ira] fracta
lenisque est.
</div>
<div type="section" n="6">
Adfectus cito cadit, aequalis est ratio. Ceterum
etiam ubi perseuerauit ira, nonnumquam, si plures sunt
qui perire meruerunt, post duorum triumue sanguinem
occidere desinit. Primi eius ictus acres sunt: sic serpentium
uenena a cubili erepentium nocent, innoxii dentes sunt
cum illos frequens morsus exhausit.
</div>
<div type="section" n="7">
Ergo non paria patiuntur
qui paria commiserant, et saepe qui minus commisit
plus patitur, quia recentiori obiectus est. Et in totum
inaequalis est: modo ultra quam oportet excurrit, modo
citerius debito resistit; sibi enim indulget et ex libidine
iudicat et audire non uult et patrocinio non relinquit locum
et ea tenet quae inuasit et eripi sibi iudicium suum, etiam
si prauum est, non sinit.
</div>
</div>
<div type="chapter" n="18">
<div type="section" n="1">
Ratio utrique parti tempus dat, deinde aduocationem
et sibi petit, ut excutiendae ueritati spatium habeat: ira
festinat. Ratio id iudicare uult quod aequum est: ira id
aequum uideri uult quod iudicauit.
</div>
<div type="section" n="2">
Ratio nil praeter
ipsum de quo agitur spectat: ira uanis et extra causam
obuersantibus commouetur. Vultus illam securior, uox
clarior, sermo liberior, cultus delicatior, aduocatio ambitiosior,
fauor popularis exasperant; saepe infesta patrono
reum damnat; etiam si ingeritur oculis ueritas, amat et
tuetur errorem; coargui non uult, et in male coeptis
honestior illi pertinacia uidetur quam paenitentia.
</div>
<div type="section" n="3">
Cn. Piso fuit memoria nostra uir a multis uitiis integer,
sed prauus et cui placebat pro constantia rigor. Is cum
iratus duci iussisset eum qui ex commeatu sine commilitone
redierat, quasi interfecisset quem non exhibebat, roganti
tempus aliquid ad conquirendum non dedit. Damnatus
extra uallum productus est et iam ceruicem porrigebat,
cum subito apparuit ille commilito qui occisus uidebatur.
</div>
<div type="section" n="4">
Tunc centurio supplicio praepositus condere gladium
speculatorem iubet, damnatum ad Pisonem reducit redditurus
Pisoni innocentiam; nam militi fortuna reddiderat.
Ingenti concursu deducuntur complexi alter alterum
cum magno gaudio castrorum commilitones. Conscendit
tribunal furens Piso ac iubet duci utrumque, et eum
militem qui non occiderat et eum qui non perierat.
</div>
<div type="section" n="5">
Quid hoc indignius? quia unus innocens apparuerat, duo
peribant. Piso adiecit et tertium; nam ipsum centurionem
qui damnatum reduxerat duci iussit. Constituti sunt in
eodem illo loco perituri tres ob unius innocentiam.
</div>
<div type="section" n="6">
O
quam sollers est iracundia ad fingendas causas furoris!
'Te' inquit 'duci iubeo, quia damnatus es; te, quia causa
damnationis commilitoni fuisti; te, quia iussus occidere
imperatori non paruisti.' Excogitauit quemadmodum tria
crimina faceret, quia nullum inuenerat.
</div>
</div>
<div type="chapter" n="19">
<div type="section" n="1">
Habet, inquam, iracundia hoc mali: non uult regi.
Irascitur ueritati ipsi, si contra uoluntatem suam apparuit;
cum clamore et tumultu et totius corporis iactatione quos
destinauit insequitur adiectis conuiciis maledictisque.
</div>
<div type="section" n="2">
Hoc
non facit ratio; sed si ita opus est, silens quietaque totas
domus funditus tollit et familias rei publicae pestilentes
cum coniugibus ac liberis perdit, tecta ipsa diruit et solo
exaequat et inimica libertati nomina exstirpat: hoc non
frendens nec caput quassans nec quicquam indecorum
iudici faciens, cuius tum maxime placidus esse debet et in
statu uultus cum magna pronuntiat.
</div>
<div type="section" n="3">
'Quid opus est'
inquit Hieronymus 'cum uelis caedere aliquem, tua prius
labra mordere?' Quid si ille uidisset desilientem de tribunali
proconsulem et fasces lictori auferentem et suamet
uestimenta scindentem, quia tardius scindebantur aliena?
</div>
<div type="section" n="4">
Quid opus est mensam euertere? quid pocula adfligere?
quid se in columnas inpingere? quid capillos auellere, femur
pectusque percutere? †Quantam† iram putas, quae, quia
in alium non tam cito quam uult erumpit, in se reuertitur?
Tenentur itaque a proximis et rogantur ut sibi ipsi placentur.
</div>
<div type="section" n="5">
Quorum nil facit quisquis uacuus ira meritam cuique
poenam iniungit. Dimittit saepe eum cuius peccatum
deprendit: si paenitentia facti spem bonam pollicetur,
si intellegit non ex alto uenire nequitiam sed summo, quod
aiunt, animo inhaerere, dabit inpunitatem nec accipientibus
nocituram nec dantibus;
</div>
<div type="section" n="6">
nonnumquam magna scelera
leuius quam minora compescet, si illa lapsu, non crudelitate
commissa sunt, his inest latens et operta et inueterata
calliditas; idem delictum in duobus non eodem malo
adficiet, si alter per neglegentiam admisit, alter curauit
ut nocens esset.
</div>
<div type="section" n="7">
Hoc semper in omni animaduersione seruabit,
ut sciat alteram adhiberi ut emendet malos, alteram
ut tollat; in utroque non praeterita sed futura intuebitur
(nam, ut Plato ait, nemo prudens punit quia peccatum est,
sed ne peccetur; reuocari enim praeterita non possunt,
futura prohibentur) et quos uolet nequitiae male cedentis
exempla fieri palam occidet, non tantum ut pereant ipsi,
</div>
<div type="section" n="8">
sed ut alios pereundo deterreant. Haec cui expendenda
aestimandaque sunt, uides quam debeat omni perturbatione
liber accedere ad rem summa diligentia tractandam,
potestatem uitae necisque: male irato ferrum committitur.
</div>
</div>
<div type="chapter" n="20">
<div type="section" n="1">
Ne illud quidem iudicandum est, aliquid iram ad
magnitudinem animi conferre. Non est enim illa magnitudo:
tumor est; nec corporibus copia uitiosi umoris intentis
morbus incrementum est sed pestilens abundantia.
</div>
<div type="section" n="2">
Omnes
quos uecors animus supra cogitationes extollit humanas
altum quiddam et sublime spirare se credunt; ceterum nil
solidi subest, sed in ruinam prona sunt quae sine fundamentis
creuere. Non habet ira cui insistat; non ex firmo
mansuroque oritur, sed uentosa et inanis est, tantumque
abest a magnitudine animi quantum a fortitudine audacia,
a fiducia insolentia, ab austeritate tristitia, a seueritate
crudelitas.
</div>
<div type="section" n="3">
Multum, inquam, interest inter sublimem
animum et superbum. Iracundia nihil amplum decorumque
molitur; contra mihi uidetur ueternosi et infelicis animi,
inbecillitatis sibi conscii, saepe indolescere, ut exulcerata
et aegra corpora quae ad tactus leuissimos gemunt. Ita ira
muliebre maxime ac puerile uitium est. 'At incidit et in
uiros.' Nam uiris quoque puerilia ac muliebria ingenia
sunt.
</div>
<div type="section" n="4">
'Quid ergo? non aliquae uoces ab iratis emittuntur
quae magno emissae uideantur animo?' &lt;Immo&gt; ueram
ignorantibus magnitudinem, qualis illa dira et abominanda
'oderint, dum metuant'. Sullano scias saeculo scriptam.
Nescio utrum sibi peius optauerit ut odio esset an ut
timori. 'Oderint.' Occurrit illi futurum ut execrentur insidientur
opprimant: quid adiecit? Di illi male faciant,
adeo repperit dignum odio remedium. 'Oderint' — quid?
'dum pareant'? Non. 'dum probent'? Non. Quid ergo?
</div>
<div type="section" n="5">
'dum timeant'. Sic ne amari quidem uellem. Magno hoc
dictum spiritu putas? Falleris; nec enim magnitudo ista
est sed immanitas. Non est quod credas irascentium
uerbis, quorum strepitus magni, minaces sunt, intra mens
pauidissima.
</div>
<div type="section" n="6">
Nec est quod existimes uerum esse quod
apud disertissimum uirum &lt;T.&gt; Liuium dicitur: 'uir ingenii
magni magis quam boni.' Non potest istud separari:
aut et bonum erit aut nec magnum, quia magnitudinem
animi inconcussam intellego et introrsus solidam et ab imo
parem firmamque, qualis inesse malis ingeniis non potest.
</div>
<div type="section" n="7">
Terribilia enim esse et tumultuosa et exitiosa possunt:
magnitudinem quidem, cuius firmamentum roburque
bonitas est, non habebunt.
</div>
<div type="section" n="8">
Ceterum sermone, conatu et
omni extra paratu facient magnitudinis fidem; eloquentur
aliquid quod tu magni &lt;animi&gt; putes, sicut C. Caesar,
qui iratus caelo quod obstreperetur pantomimis, quos
imitabatur studiosius quam spectabat, quodque comessatio
sua fulminibus terreretur (prorsus parum certis), ad
pugnam uocauit Iouem et quidem sine missione, Homericum
illum exclamans uersum:
ἤ μ' ἀνάειρ' ἢ ἐγὼ σέ.
</div>
<div type="section" n="9">
Quanta dementia fuit! Putauit aut sibi noceri ne ab Ioue
quidem posse aut se nocere etiam Ioui posse. Non puto
parum momenti hanc eius uocem ad incitandas coniuratorum
mentes addidisse; ultimae enim patientiae uisum
est eum ferre qui Iouem non ferret.
</div>
</div>
<div type="chapter" n="21">
<div type="section" n="1">
Nihil ergo in ira, ne cum uidetur quidem uehemens
et deos hominesque despiciens, magnum, nihil nobile est.
Aut si uidetur alicui magnum animum ira producere,
uideatur et luxuria — ebore sustineri uult, purpura uestiri,
auro tegi, terras transferre, maria concludere, flumina
praecipitare, nemora suspendere;
</div>
<div type="section" n="2">
uideatur et auaritia
magni animi — aceruis auri argentique incubat et prouinciarum
nominibus agros colit et sub singulis uilicis
latiores habet fines quam quos consules sortiebantur;
</div>
<div type="section" n="3">
uideatur et libido magni animi — transnat freta, puerorum
greges castrat, sub gladium mariti uenit morte contempta;
uideatur et ambitio magni animi — non est contenta
honoribus annuis; si fieri potest, uno nomine occupare
fastus uult, per omnem orbem titulos disponere.
</div>
<div type="section" n="4">
Omnia
ista, non refert in quantum procedant extendantque se,
angusta sunt, misera depressa; sola sublimis et excelsa
uirtus est, nec quicquam magnum est nisi quod simul
placidum.
</div>
</div>
</div>
<div type="book" n="4">
<div type="chapter" n="t">
<label>DIALOGORVM LIBER IV</label>
<label>AD NOVATVM</label>
<label>DE IRA</label>
<label>LIBER II</label>
</div>
<div type="chapter" n="1">
<div type="section" n="1">
Primus liber, Nouate, benigniorem habuit materiam;
facilis enim in procliui uitiorum decursus est. Nunc ad
exiliora ueniendum est; quaerimus enim ira utrum iudicio
an impetu incipiat, id est utrum sua sponte moueatur an
quemadmodum pleraque quae intra nos &lt;non&gt; insciis nobis
oriuntur.
</div>
<div type="section" n="2">
Debet autem in haec se demittere disputatio ut
ad illa quoque altiora possit exsurgere; nam et in corpore
nostro ossa neruique et articuli, firmamenta totius et uitalia,
minime speciosa uisu, prius ordinantur, deinde haec ex
quibus omnis in faciem aspectumque decor est; post haec
omnia, qui maxime oculos rapit, color ultimus perfecto
iam corpore adfunditur.
</div>
<div type="section" n="3">
Iram quin species oblata iniuriae moueat non est dubium;
sed utrum speciem ipsam statim sequatur et non accedente
animo excurrat, an illo adsentiente moueatur quaerimus.
</div>
<div type="section" n="4">
Nobis placet nihil illam per se audere sed animo adprobante;
nam speciem capere acceptae iniuriae et ultionem
eius concupiscere et utrumque coniungere, nec laedi se
debuisse et uindicari debere, non est eius impetus qui sine
uoluntate nostra concitatur. Ille simplex est, hic compositus
et plura continens: intellexit aliquid, indignatus est,
damnauit, ulciscitur: haec non possunt fieri, nisi animus
eis quibus tangebatur adsensus est.
</div>
</div>
<div type="chapter" n="2">
<div type="section" n="1">
'Quorsus' inquis 'haec quaestio pertinet?' Vt sciamus
quid sit ira; nam si inuitis nobis nascitur, numquam rationi
succumbet. Omnes enim motus qui non uoluntate nostra
fiunt inuicti et ineuitabiles sunt, ut horror frigida adspersis,
ad quosdam tactus aspernatio; ad peiores nuntios surriguntur
pili et rubor ad inproba uerba suffunditur sequiturque
uertigo praerupta cernentis: quorum quia nihil in nostra
potestate est, nulla quominus fiant ratio persuadet.
</div>
<div type="section" n="2">
Ira
praeceptis fugatur; est enim uoluntarium animi uitium,
non ex his quae condicione quadam humanae sortis eueniunt
ideoque etiam sapientissimis accidunt, inter quae et
primus ille ictus animi ponendus est qui nos post opinionem
iniuriae mouet.
</div>
<div type="section" n="3">
Hic subit etiam inter ludicra scaenae
spectacula et lectiones rerum uetustarum. Saepe Clodio
Ciceronem expellenti et Antonio occidenti uidemur irasci.
Quis non contra Mari arma, contra Sullae proscriptionem
concitatur? Quis non Theodoto et Achillae et ipsi puero non
puerile auso facinus infestus est?
</div>
<div type="section" n="4">
Cantus nos nonnumquam
et citata modulatio instigat Martiusque ille tubarum sonus;
mouet mentes et atrox pictura et iustissimorum suppliciorum
tristis aspectus;
</div>
<div type="section" n="5">
inde est quod adridemus ridentibus
et contristat nos turba maerentium et efferuescimus ad
aliena certamina. Quae non sunt irae, non magis quam
tristitia est quae ad conspectum mimici naufragii contrahit
frontem, non magis quam timor qui Hannibale post
Cannas moenia circumsidente lectorum percurrit animos,
sed omnia ista motus sunt animorum moueri nolentium,
</div>
<div type="section" n="6">
nec adfectus sed principia proludentia adfectibus. Sic enim
militaris uiri in media pace iam togati aures tuba suscitat
equosque castrenses erigit crepitus armorum. Alexandrum
aiunt Xenophanto canente manum ad arma misisse.
</div>
</div>
<div type="chapter" n="3">
<div type="section" n="1">
Nihil ex his quae animum fortuito inpellunt adfectus
uocari debet: ista, ut ita dicam, patitur magis animus
quam facit. Ergo adfectus est non ad oblatas rerum species
moueri, sed permittere se illis et hunc fortuitum motum
prosequi.
</div>
<div type="section" n="2">
Nam si quis pallorem et lacrimas procidentis
et inritationem umoris obsceni altumue suspirium et oculos
subito acriores aut quid his simile indicium adfectus
animique signum putat, fallitur nec intellegit corporis hos
esse pulsus.
</div>
<div type="section" n="3">
Itaque et fortissimus plerumque uir dum armatur
expalluit et signo pugnae dato ferocissimo militi paulum
genua tremuerunt et magno imperatori antequam inter se
acies arietarent cor exiluit et oratori eloquentissimo dum ad
dicendum componitur summa riguerunt.
</div>
<div type="section" n="4">
Ira non moueri
tantum debet sed excurrere; est enim impetus; numquam
autem impetus sine adsensu mentis est, neque enim fieri
potest ut de ultione et poena agatur animo nesciente.
Putauit se aliquis laesum, uoluit ulcisci, dissuadente aliqua
causa statim resedit: hanc iram non uoco, motum animi
rationi parentem: illa est ira quae rationem transsilit,
quae secum rapit.
</div>
<div type="section" n="5">
Ergo prima illa agitatio animi quam
species iniuriae incussit non magis ira est quam ipsa iniuriae
species; ille sequens impetus, qui speciem iniuriae
non tantum accepit sed adprobauit, ira est, concitatio animi
ad ultionem uoluntate et iudicio pergentis. Numquam
dubium est quin timor fugam habeat, ira impetum; uide
ergo an putes aliquid sine adsensu mentis aut peti posse aut
caueri.
</div>
</div>
<div type="chapter" n="4">
<div type="section" n="1">
Et ut scias quemadmodum incipiant adfectus aut crescant
aut efferantur, est primus motus non uoluntarius,
quasi praeparatio adfectus et quaedam comminatio; alter
cum uoluntate non contumaci, tamquam oporteat me
uindicari cum laesus sim, aut oporteat hunc poenas dare
cum scelus fecerit; tertius motus est iam inpotens, qui non si
oportet ulcisci uult sed utique, qui rationem euicit.
</div>
<div type="section" n="2">
Primum
illum animi ictum effugere ratione non possumus,
sicut ne illa quidem quae diximus accidere corporibus, ne
nos oscitatio aliena sollicitet, ne oculi ad intentationem
subitam digitorum comprimantur: ista non potest ratio
uincere, consuetudo fortasse et adsidua obseruatio extenuat.
Alter ille motus, qui iudicio nascitur, iudicio tollitur.
</div>
</div>
<div type="chapter" n="5">
<div type="section" n="1">
Illud etiamnunc quaerendum est, ii qui uulgo saeuiunt
et sanguine humano gaudent, an irascantur cum eos occidunt
a quibus nec acceperunt iniuriam nec accepisse ipsos
existimant: qualis fuit Apollodorus aut Phalaris.
</div>
<div type="section" n="2">
Haec non
est ira, feritas est; non enim quia accepit iniuriam nocet, sed
parata est dum noceat uel accipere, nec illi uerbera lacerationesque
in ultionem petuntur sed in uoluptatem.
</div>
<div type="section" n="3">
Quid
ergo? Origo huius mali ab ira est, quae ubi frequenti
exercitatione et satietate in obliuionem clementiae uenit et
omne foedus humanum eiecit animo, nouissime in crudelitatem
transit; rident itaque gaudentque et uoluptate multa
perfruuntur plurimumque ab iratorum uultu absunt, per
otium saeui.
</div>
<div type="section" n="4">
Hannibalem aiunt dixisse, cum fossam sanguine
humano plenam uidisset, 'o formosum spectaculum!'
Quanto pulchrius illi uisum esset, si flumen aliquod lacumque
conplesset! Quid mirum si hoc maxime spectaculo
caperis, innatus sanguini et ab infante caedibus admotus?
Sequetur te fortuna crudelitati tuae per uiginti annos secunda
dabitque oculis tuis gratum ubique spectaculum;
uidebis istud et circa Trasumennum et circa Cannas et
nouissime circa Carthaginem tuam.
</div>
<div type="section" n="5">
Volesus nuper, sub
diuo Augusto proconsul Asiae, cum trecentos uno die securi
percussisset, incedens inter cadauera uultu superbo, quasi
magnificum quiddam conspiciendumque fecisset, graece
proclamauit 'o rem regiam.' Quid hic rex fecisset? Non fuit
haec ira sed maius malum et insanabile.
</div>
</div>
<div type="chapter" n="6">
<div type="section" n="1">
'Virtus' inquit 'ut honestis rebus propitia est, ita turpibus
irata esse debet.' Quid si dicat uirtutem et humilem
et magnam esse debere? Atqui hoc dicit qui illam extolli
uult et deprimi, quoniam laetitia ob recte factum clara
magnificaque est, ira ob alienum peccatum sordida et
angusti pectoris est.
</div>
<div type="section" n="2">
Nec umquam committet uirtus ut uitia
dum compescit imitetur; iram ipsam castigandam habet,
quae nihilo melior est, saepe etiam peior iis delictis quibus
irascitur. Gaudere laetarique proprium et naturale uirtutis
est: irasci non est ex dignitate eius, non magis quam maerere;
atqui iracundiae tristitia comes est et in hanc omnis
ira uel post paenitentiam uel post repulsam reuoluitur.
</div>
<div type="section" n="3">
Et
si sapientis est peccatis irasci, magis irascetur maioribus et
saepe irascetur: sequitur ut non tantum iratus sit sapiens sed
iracundus. Atqui si nec magnam iram nec frequentem in
animo sapientis locum habere credimus, quid est quare
non ex toto illum hoc adfectu liberemus?
</div>
<div type="section" n="4">
Modus enim esse
non potest, si pro facto cuiusque irascendum est; nam aut
iniquus erit, si aequaliter irascetur delictis inaequalibus, aut
iracundissimus, si totiens excanduerit quotiens iram scelera
meruerint.
</div>
</div>
<div type="chapter" n="7">
<div type="section" n="1">
Et quid indignius quam sapientis adfectum ex aliena
pendere nequitia? Desinet ille Socrates posse eundem
uultum domum referre quem domo extulerat? Atqui si
irasci sapiens turpiter factis debet et concitari contristarique
ob scelera, nihil est aerumnosius sapiente: omnis illi
per iracundiam maeroremque uita transibit.
</div>
<div type="section" n="2">
Quod enim
momentum erit quo non inprobanda uideat? Quotiens processerit
domo, per sceleratos illi auarosque et prodigos et
inpudentis et ob ista felices incedendum erit; nusquam
oculi eius flectentur ut non quod indignentur inueniant:
deficiet si totiens a se iram quotiens causa poscet exegerit.
</div>
<div type="section" n="3">
Haec tot milia ad forum prima luce properantia, quam
turpes lites, quanto turpiores aduocatos habent! Alius
iudicia patris accusat, quae &lt;non&gt; mereri satius fuit, alius
cum matre consistit, alius delator uenit eius criminis cuius
manifestior reus est; et iudex damnaturus quae fecit eligitur
et corona pro mala causa &lt;stat&gt; bona patroni uoce corrupta.
</div>
</div>
<div type="chapter" n="8">
<div type="section" n="1">
Quid singula persequor? Cum uideris forum multitudine
refertum et saepta concursu omnis frequentiae plena
et illum circum in quo maximam sui partem populus
ostendit, hoc scito, istic tantundem esse uitiorum quantum
hominum.
</div>
<div type="section" n="2">
Inter istos quos togatos uides nulla pax est: alter
in alterius exitium leui compendio ducitur; nulli nisi ex
alterius iniuria quaestus est; felicem oderunt, infelicem contemnunt;
maiorem grauantur, minori graues sunt; diuersis
stimulantur cupiditatibus; omnia perdita ob leuem uoluptatem
praedamque cupiunt. Non alia quam in ludo
gladiatorio uita est cum isdem uiuentium pugnantiumque.
</div>
<div type="section" n="3">
Ferarum iste conuentus est, nisi quod illae inter se placidae
sunt morsuque similium abstinent, hi mutua laceratione
satiantur. †Hoc uno† ab animalibus mutis differunt, quod
illa mansuescunt alentibus, horum rabies ipsos a quibus est
nutrita depascitur.
</div>
</div>
<div type="chapter" n="9">
<div type="section" n="1">
Numquam irasci desinet sapiens, si semel coeperit:
omnia sceleribus ac uitiis plena sunt; plus committitur
quam quod possit coercitione sanari; certatur ingenti
quidem nequitiae certamine. Maior cotidie peccandi cupiditas,
minor uerecundia est; expulso melioris aequiorisque
respectu quocumque uisum est libido se inpingit, nec furtiua
iam scelera sunt: praeter oculos eunt, adeoque in publicum
missa nequitia est et in omnium pectoribus eualuit ut
innocentia non rara sed nulla sit.
</div>
<div type="section" n="2">
Numquid enim singuli aut
pauci rupere legem? undique uelut signo dato ad fas
nefasque miscendum coorti sunt:
non hospes ab hospite tutus,
non socer a genero; fratrum quoque gratia rara est;
imminet exitio uir coniugis, illa mariti;
lurida terribiles miscent aconita nouercae,
filius ante diem patrios inquirit in annos.
</div>
<div type="section" n="3">
Et quota ista pars scelerum est? Non descripsit castra ex
una parte contraria et parentium liberorumque sacramenta
diuersa, subiectam patriae ciuis manu flammam et agmina
infestorum equitum ad conquirendas proscriptorum latebras
circumuolitantia et uiolatos fontes uenenis et pestilentiam
manu factam et praeductam obsessis parentibus
fossam, plenos carceres et incendia totas urbes concremantia
dominationesque funestas et regnorum publicorumque
exitiorum clandestina consilia, et pro gloria habita quae,
quam diu opprimi possunt, scelera sunt, raptus ac stupra
et ne os quidem libidini exceptum.
</div>
<div type="section" n="4">
Adde nunc publica
periuria gentium et rupta foedera et in praedam ualidioris
quidquid non resistebat abductum, circumscriptiones furta
fraudes infitiationes quibus trina non sufficiunt fora. Si
tantum irasci uis sapientem quantum scelerum indignitas
exigit, non irascendum illi sed insaniendum est.
</div>
</div>
<div type="chapter" n="10">
<div type="section" n="1">
Illud potius cogitabis, non esse irascendum erroribus.
Quid enim si quis irascatur in tenebris parum uestigia certa
ponentibus? Quid si quis surdis imperia non exaudientibus?
Quid si pueris, quod neglecto dispectu officiorum ad lusus et
ineptos aequalium iocos spectent? Quid si illis irasci uelis
qui aegrotant senescunt fatigantur? Inter cetera mortalitatis
incommoda et hoc est, caligo mentium nec tantum
necessitas errandi sed errorum amor.
</div>
<div type="section" n="2">
Ne singulis irascaris,
uniuersis ignoscendum est, generi humano uenia tribuenda
est. Si irasceris iuuenibus senibusque quod peccant, irascere
infantibus: peccaturi sunt. Numquis irascitur pueris, quorum
aetas nondum nouit rerum discrimina? maior est
excusatio et iustior hominem esse quam puerum.
</div>
<div type="section" n="3">
Hac condicione
nati sumus, animalia obnoxia non paucioribus animi
quam corporis morbis, non quidem obtusa nec tarda, sed
acumine nostro male utentia, alter alteri uitiorum exempla:
quisquis sequitur priores male iter ingressos, quidni habeat
excusationem, cum publica uia errauerit?
</div>
<div type="section" n="4">
In singulos seueritas
imperatoris destringitur, at necessaria uenia est ubi
totus deseruit exercitus. Quid tollit iram sapientis? turba
peccantium. Intellegit quam et iniquum sit et periculosum
irasci publico uitio.
</div>
<div type="section" n="5">
Heraclitus quotiens prodierat et tantum circa se male
uiuentium, immo male pereuntium uiderat, flebat, miserebatur
omnium qui sibi laeti felicesque occurrebant, miti
animo, sed nimis inbecillo: et ipse inter deplorandos erat.
Democritum contra aiunt numquam sine risu in publico
fuisse; adeo nihil illi uidebatur serium eorum quae serio
gerebantur. Vbi istic irae locus est? aut ridenda omnia aut
flenda sunt.
</div>
<div type="section" n="6">
Non irascetur sapiens peccantibus. Quare? quia scit
neminem nasci sapientem sed fieri, scit paucissimos omni
aeuo sapientis euadere, quia condicionem humanae uitae
perspectam habet; nemo autem naturae sanus irascitur.
Quid enim si mirari uelit non in siluestribus dumis poma
pendere? Quid si miretur spineta sentesque non utili aliqua
fruge conpleri? Nemo irascitur ubi uitium natura defendit.
</div>
<div type="section" n="7">
Placidus itaque sapiens et aequus erroribus, non hostis sed
corrector peccantium, hoc cotidie procedit animo: 'multi
mihi occurrent uino dediti, multi libidinosi, multi ingrati,
multi auari, multi furiis ambitionis agitati.' Omnia ista tam
propitius aspiciet quam aegros suos medicus.
</div>
<div type="section" n="8">
Numquid ille
cuius nauigium multam undique laxatis conpagibus aquam
trahit nautis ipsique nauigio irascitur? occurrit potius et
aliam excludit undam, aliam egerit, manifesta foramina
praecludit, latentibus et ex occulto sentinam ducentibus
labore continuo resistit, nec ideo intermittit quia quantum
exhaustum est subnascitur. Lento adiutorio opus est contra
mala continua et fecunda, non ut desinant, sed ne uincant.
</div>
</div>
<div type="chapter" n="11">
<div type="section" n="1">
'Vtilis est' inquit 'ira, quia contemptum effugit, quia
malos terret.' Primum ira, si quantum minatur ualet, ob
hoc ipsum quod terribilis est et inuisa est; periculosius est
autem timeri quam despici. Si uero sine uiribus est, magis
exposita contemptui est et derisum non effugit; quid enim
est iracundia in superuacuum tumultuante frigidius?
</div>
<div type="section" n="2">
Deinde non ideo quaedam, quia sunt terribiliora, potiora
sunt, nec hoc sapienti dici uelim: 'quod ferae, sapientis
quoque telum est, timeri.' Quid? non timetur febris,
podagra, ulcus malum? Numquid ideo quicquam in istis
boni est? At contra omnia despecta foedaque et turpia
†ipso quo† timentur. Sic ira per se deformis est et minime
metuenda, at timetur a pluribus sicut deformis persona ab
infantibus.
</div>
<div type="section" n="3">
Quid quod semper in auctores redundat timor
nec quisquam metuitur ipse securus? Occurrat hoc loco tibi
Laberianus ille uersus qui medio ciuili bello in theatro
dictus totum in se populum non aliter conuertit quam si
missa esset uox publici adfectus:
necesse est multos timeat quem multi timent.
</div>
<div type="section" n="4">
Ita natura constituit ut quidquid alieno metu magnum est
a suo non uacet. Leonum quam pauida sunt ad leuissimos
sonos pectora! acerrimas feras umbra et uox et odor insolitus
exagitat: quidquid terret et trepidat. Non est ergo quare
concupiscat quisquam sapiens timeri, nec ideo iram magnum
quiddam putet quia formidini est, quoniam quidem etiam
contemptissima timentur, ut uenena et ossa pestifera et
morsus.
</div>
<div type="section" n="5">
Nec mirum est, cum maximos ferarum greges linea
pinnis distincta contineat et in insidias agat, ab ipso adfectu
dicta formido; uanis enim uana terrori sunt. Curriculi motus
rotarumque uersata facies leones redegit in caueam, elephantos
porcina uox terret.
</div>
<div type="section" n="6">
Sic itaque ira metuitur quomodo
umbra ab infantibus, a feris rubens pinna. Non ipsa
in se quicquam habet firmum aut forte, sed leues animos
mouet.
</div>
</div>
<div type="chapter" n="12">
<div type="section" n="1">
'Nequitia' inquit 'de rerum natura tollenda est, si uelis
iram tollere; neutrum autem potest fieri.' Primum potest
aliquis non algere, quamuis [ex rerum natura] hiemps sit, et
non aestuare, quamuis menses aestiui sint: aut loci beneficio
aduersus intemperiem anni tutus est aut patientia corporis
sensum utriusque peruicit.
</div>
<div type="section" n="2">
Deinde uerte istud: necesse est
prius uirtutem ex animo tollas quam iracundiam recipias,
quoniam cum uirtutibus uitia non coeunt, nec magis quisquam
eodem tempore et iratus potest esse et uir bonus quam
aeger et sanus.
</div>
<div type="section" n="3">
'Non potest' inquit 'omnis ex animo ira tolli,
nec hoc hominis natura patitur.' Atqui nihil est tam difficile
et arduum quod non humana mens uincat et in familiaritatem
perducat adsidua meditatio, nullique sunt tam feri et
sui iuris adfectus ut non disciplina perdomentur.
</div>
<div type="section" n="4">
Quodcumque
sibi imperauit animus optinuit: quidam ne umquam
riderent consecuti sunt; uino quidam, alii uenere, quidam
omni umore interdixere corporibus; alius contentus breui
somno uigiliam indefatigabilem extendit; didicerunt tenuissimis
et aduersis funibus currere et ingentia uixque humanis
toleranda uiribus onera portare et in inmensam altitudinem
mergi ac sine ulla respirandi uice perpeti maria. Mille sunt
alia in quibus pertinacia inpedimentum omne transcendit
ostenditque nihil esse difficile cuius sibi ipsa mens patientiam
indiceret.
</div>
<div type="section" n="5">
Istis quos paulo ante rettuli aut nulla tam pertinacis
studii aut non digna merces fuit — quid enim magnificum
consequitur ille qui meditatus est per intentos funes
ire, qui sarcinae ingenti ceruices supponere, qui somno non
summittere oculos, qui penetrare in imum mare? — et tamen
ad finem operis non magno auctoramento labor peruenit:
</div>
<div type="section" n="6">
nos non aduocabimus patientiam, quos tantum praemium
expectat, felicis animi inmota tranquillitas? Quantum est
effugere maximum malum, iram, et cum illa rabiem saeuitiam
crudelitatem furorem, alios comites eius adfectus!
</div>
</div>
<div type="chapter" n="13">
<div type="section" n="1">
Non est quod patrocinium nobis quaeramus et excusatam
licentiam, dicentes aut utile id esse aut ineuitabile; cui enim
tandem uitio aduocatus defuit? Non est quod dicas excidi
non posse: sanabilibus aegrotamus malis ipsaque nos in
rectum genitos natura, si emendari uelimus, iuuat. Nec, ut
quibusdam uisum est, arduum in uirtutes et asperum iter
est: plano adeuntur.
</div>
<div type="section" n="2">
Non uanae uobis auctor rei uenio.
Facilis est ad beatam uitam uia: inite modo bonis auspiciis
ipsisque dis bene iuuantibus. Multo difficilius est facere
ista quae facitis. Quid est animi quiete otiosius, quid ira
laboriosius? Quid clementia remissius, quid crudelitate
negotiosius? Vacat pudicitia, libido occupatissima est.
Omnium denique uirtutum tutela facilis est, uitia magno
coluntur. Debet ira remoueri —
</div>
<div type="section" n="3">
hoc ex parte fatentur etiam
qui dicunt esse minuendam: tota dimittatur, nihil profutura
est. Sine illa facilius rectiusque scelera tollentur, mali
punientur et transducentur in melius. Omnia quae debet
sapiens sine ullius malae rei ministerio efficiet nihilque
admiscebit cuius modum sollicitius obseruet.
</div>
</div>
<div type="chapter" n="14">
<div type="section" n="1">
Numquam itaque iracundia admittenda est, aliquando
simulanda, si segnes audientium animi concitandi sunt,
sicut tarde consurgentis ad cursum equos stimulis facibusque
subditis excitamus. Aliquando incutiendus est iis metus apud
quos ratio non proficit: irasci quidem non magis utile est
quam maerere, quam metuere.
</div>
<div type="section" n="2">
'Quid ergo? non incidunt
causae quae iram lacessant?' Sed tunc maxime illi opponendae
manus sunt. Nec est difficile uincere animum, cum
athletae quoque, in uilissima sui parte occupati, tamen ictus
doloresque patiantur ut uires caedentis exhauriant, nec cum
ira suadet feriunt, sed cum occasio.
</div>
<div type="section" n="3">
Pyrrhum, maximum
praeceptorem certaminis gymnici, solitum aiunt iis quos
exercebat praecipere ne irascerentur; ira enim perturbat
artem et qua noceat tantum aspicit. Saepe itaque ratio
patientiam suadet, ira uindictam, et qui primis defungi
malis potuimus in maiora deuoluimur.
</div>
<div type="section" n="4">
Quosdam unius uerbi
contumelia non aequo animo lata in exilium proiecit, et qui
leuem iniuriam silentio ferre noluerant grauissimis malis
obruti sunt, indignatique aliquid ex plenissima libertate
deminui seruile in sese adtraxerunt iugum.
</div>
</div>
<div type="chapter" n="15">
<div type="section" n="1">
'Vt scias' inquit 'iram habere in se generosi aliquid,
liberas uidebis gentes quae iracundissimae sunt, ut Germanos
et Scythas.' Quod euenit quia fortia solidaque natura
ingenia, antequam disciplina molliantur, prona in iram
sunt. Quaedam enim non nisi melioribus innascuntur
ingeniis, sicut ualida arbusta et laeta quamuis neglecta
tellus creat et alta fecundi soli silua est;
</div>
<div type="section" n="2">
itaque et ingenia
natura fortia iracundiam ferunt nihilque tenue et exile
capiunt ignea et feruida, sed inperfectus illis uigor est ut
omnibus quae sine arte ipsius tantum naturae bono exsurgunt,
sed nisi cito domita sunt, quae fortitudini apta
erant audaciae temeritatique consuescunt.
</div>
<div type="section" n="3">
Quid? non mitioribus
animis uitia leniora coniuncta sunt, ut misericordia
et amor et uerecundia? Itaque saepe tibi bonam
indolem malis quoque suis ostendam; sed non ideo uitia non
sunt si naturae melioris indicia sunt.
</div>
<div type="section" n="4">
Deinde omnes istae
feritate liberae gentes leonum luporumque ritu ut seruire
non possunt, ita nec imperare; non enim humani uim
ingenii, sed feri et intractabilis habent; nemo autem regere
potest nisi qui et regi.
</div>
<div type="section" n="5">
Fere itaque imperia penes eos fuere
populos qui mitiore caelo utuntur: in frigora septemtrionemque
uergentibus 'inmansueta ingenia' sunt, ut ait poeta,
suoque simillima caelo.
</div>
</div>
<div type="chapter" n="16">
<div type="section" n="1">
'Animalia' inquit 'generosissima habentur quibus multum
inest irae.' Errat qui ea in exemplum hominis adducit
quibus pro ratione est impetus: homini pro impetu ratio est.
Sed ne illis quidem omnibus idem prodest: iracundia leones
adiuuat, pauor ceruos, accipitrem impetus, columbam fuga.
</div>
<div type="section" n="2">
Quid quod ne illud quidem uerum est, optima animalia
esse iracundissima? Feras putem, quibus ex raptu alimenta
sunt, meliores quo iratiores: patientiam laudauerim boum
et equorum frenos sequentium. Quid est autem cur hominem
ad tam infelicia exempla reuoces, cum habeas mundum
deumque, quem ex omnibus animalibus, ut solus imitetur,
solus intellegit?
</div>
<div type="section" n="3">
'Simplicissimi' inquit 'omnium habentur iracundi.' Fraudulentis
enim et uersutis comparantur et simplices uidentur
quia expositi sunt. Quos quidem non simplices dixerim
sed incautos: stultis luxuriosis nepotibusque hoc nomen inponimus
et omnibus uitiis parum callidis.
</div>
</div>
<div type="chapter" n="17">
<div type="section" n="1">
'Orator' inquit 'iratus aliquando melior est.' Immo imitatus
iratum; nam et histriones in pronuntiando non irati
populum mouent, sed iratum bene agentes; et apud iudices
itaque et in contione et ubicumque alieni animi ad nostrum
arbitrium agendi sunt, modo iram, modo metum, modo
misericordiam, ut aliis incutiamus, ipsi simulabimus, et
saepe id quod ueri adfectus non effecissent effecit imitatio
adfectuum.
</div>
<div type="section" n="2">
'Languidus' inquit 'animus est qui ira caret.' Verum est,
si nihil habeat ira ualentius. Nec latronem oportet esse nec
praedam, nec misericordem nec crudelem: illius nimis
mollis animus, huius nimis durus est; temperatus sit sapiens
et ad res fortius agendas non iram sed uim adhibeat.
</div>
</div>
<div type="chapter" n="18">
<div type="section" n="1">
Quoniam quae de ira quaeruntur tractauimus, accedamus
ad remedia eius. Duo autem, ut opinor, sunt: ne incidamus
in iram, et ne in ira peccemus. Vt in corporum cura alia de
tuenda ualetudine, alia de restituenda praecepta sunt, ita
aliter iram debemus repellere, aliter compescere. Vt uitemus,
quaedam ad uniuersam uitam pertinentia praecipientur:
ea in educationem et in sequentia tempora diuidentur.
</div>
<div type="section" n="2">
Educatio maximam diligentiam plurimumque profuturam
desiderat; facile est enim teneros adhuc animos
componere, difficulter reciduntur uitia quae nobiscum
creuerunt.
</div>
</div>
<div type="chapter" n="19">
<div type="section" n="1">
Opportunissima ad iracundiam feruidi animi natura est.
Nam cum elementa sint quattuor, ignis aquae aëris terrae,
potestates pares his sunt, feruida frigida arida atque
umida; et locorum itaque et animalium et corporum et
morum uarietates mixtura elementorum facit, et proinde
aliquo magis incumbunt ingenia prout alicuius elementi
maior uis abundauit. Inde quasdam umidas uocamus
aridasque regiones et calidas et frigidas.
</div>
<div type="section" n="2">
Eadem animalium
hominumque discrimina sunt: refert quantum quisque
umidi in se calidique contineat; cuius in illo elementi portio
praeualebit, inde mores erunt. Iracundos feruida animi
natura faciet; est enim actuosus et pertinax ignis: frigidi
mixtura timidos facit; pigrum est enim contractumque
frigus.
</div>
<div type="section" n="3">
Volunt itaque quidam ex nostris iram in pectore
moueri efferuescente circa cor sanguine; causa cur hic
potissimum adsignetur irae locus non alia est quam quod in
toto corpore calidissimum pectus est.
</div>
<div type="section" n="4">
Quibus umidi plus
inest, eorum paulatim crescit ira, quia non est paratus illis
calor sed motu adquiritur; itaque puerorum feminarumque
irae acres magis quam graues sunt leuioresque dum incipiunt.
Siccis aetatibus uehemens robustaque est ira, sed sine
incremento, non multum sibi adiciens, quia inclinaturum
calorem frigus insequitur: senes difficiles et queruli sunt,
ut aegri et conualescentes et quorum aut lassitudine aut
detractione sanguinis exhaustus est calor;
</div>
<div type="section" n="5">
in eadem causa
sunt siti fameque tabidi et quibus exsangue corpus est
maligneque alitur et deficit. Vinum incendit iras, quia
calorem auget; pro cuiusque natura quidam ebrii efferuescunt,
quidam saucii. Neque ulla alia causa est cur iracundissimi
sint flaui rubentesque, quibus talis natura color est
qualis fieri ceteris inter iram solet; mobilis enim illis agitatusque
sanguis est.
</div>
</div>
<div type="chapter" n="20">
<div type="section" n="1">
Sed quemadmodum natura quosdam procliues in iram
facit, ita multae incidunt causae quae idem possint quod
natura: alios morbus aut iniuria corporum in hoc perduxit,
alios labor aut continua peruigilia noctesque sollicitae et
desideria amoresque; quidquid aliud aut corpori nocuit aut
animo, aegram mentem in querellas parat.
</div>
<div type="section" n="2">
Sed omnia ista
initia causaeque sunt: plurimum potest consuetudo, quae
si grauis est alit uitium. Naturam quidem mutare difficile
est, nec licet semel mixta nascentium elementa conuertere;
sed in hoc nosse profuerit, ut calentibus ingeniis subtrahas
uinum, quod pueris Plato negandum putat et ignem uetat
igne incitari. Ne cibis quidem inplendi sunt; distendentur
enim corpora et animi cum corpore tumescent.
</div>
<div type="section" n="3">
Labor illos
citra lassitudinem exerceat, ut minuatur, non ut consumatur
calor nimiusque ille feruor despumet. Lusus quoque
proderunt; modica enim uoluptas laxat animos et temperat.
</div>
<div type="section" n="4">
Vmidioribus siccioribusque et frigidis non est ab ira periculum,
sed inertiora uitia metuenda sunt, pauor et difficultas
et desperatio et suspiciones; mollienda itaque fouendaque
talia ingenia et in laetitiam euocanda sunt. Et quia aliis
contra iram, aliis contra tristitiam remediis utendum est
nec dissimillimis tantum ista sed contrariis curanda sunt,
semper ei occurremus quod increuerit.
</div>
</div>
<div type="chapter" n="21">
<div type="section" n="1">
Plurimum, inquam, proderit pueros statim salubriter
institui; difficile autem regimen est, quia dare debemus
operam ne aut iram in illis nutriamus aut indolem retundamus.
</div>
<div type="section" n="2">
Diligenti obseruatione res indiget; utrumque enim,
et quod extollendum et quod deprimendum est, similibus
alitur, facile autem etiam adtendentem similia decipiunt.
</div>
<div type="section" n="3">
Crescit licentia spiritus, seruitute comminuitur; adsurgit
si laudatur et in spem sui bonam adducitur, sed eadem
ista insolentiam et iracundiam generant: itaque sic inter
utrumque regendus est ut modo frenis utamur modo stimulis.
</div>
<div type="section" n="4">
Nihil humile, nihil seruile patiatur; numquam illi necesse
sit rogare suppliciter nec prosit rogasse, potius causae suae
et prioribus factis et bonis in futurum promissis donetur.
</div>
<div type="section" n="5">
In certaminibus aequalium nec uinci illum patiamur nec
irasci; demus operam ut familiaris sit iis cum quibus contendere
solet, ut in certamine adsuescat non nocere uelle
sed uincere; quotiens superauerit et dignum aliquid laude
fecerit, attolli non gestire patiamur; gaudium enim exultatio,
exultationem tumor et nimia aestimatio sui sequitur.
</div>
<div type="section" n="6">
Dabimus aliquod laxamentum, in desidiam uero otiumque
non resoluemus et procul a contactu deliciarum retinebimus;
nihil enim magis facit iracundos quam educatio mollis et
blanda. Ideo unicis quo plus indulgetur, pupillisque quo
plus licet, corruptior animus est. Non resistet offensis cui
nihil umquam negatum est, cuius lacrimas sollicita semper
mater abstersit, cui de paedagogo satisfactum est.
</div>
<div type="section" n="7">
Non uides
ut maiorem quamque fortunam maior ira comitetur? In
diuitibus et nobilibus et magistratibus praecipue apparet,
cum quidquid leue et inane in animo erat secunda se aura
sustulit. Felicitas iracundiam nutrit, ubi aures superbas
adsentatorum turba circumstetit: 'tibi enim ille respondeat?
Non pro fastigio te tuo metiris; ipse te proicis' et alia quibus
uix sanae et ab initio bene fundatae mentes restiterunt.
</div>
<div type="section" n="8">
Longe itaque ab adsentatione pueritia remouenda est:
audiat uerum. Et timeat interim, uereatur semper, maioribus
adsurgat. Nihil per iracundiam exoret: quod flenti negatum
fuerit quieto offeratur. Et diuitias parentium in conspectu
habeat, non in usu.
</div>
<div type="section" n="9">
Exprobrentur illi perperam facta. Pertinebit
ad rem praeceptores paedagogosque pueris placidos
dari: proximis adplicatur omne quod tenerum est et in
eorum similitudinem crescit; nutricum et paedagogorum
rettulere mox adulescentium mores.
</div>
<div type="section" n="10">
Apud Platonem educatus
puer cum ad parentes relatus uociferantem uideret
patrem: 'numquam' inquit 'hoc apud Platonem uidi.' Non
dubito quin citius patrem imitatus sit quam Platonem.
</div>
<div type="section" n="11">
Tenuis ante omnia uictus &lt;sit&gt; et non pretiosa uestis et
similis cultus cum aequalibus: non irascetur aliquem sibi
comparari quem ab initio multis parem feceris.
</div>
</div>
<div type="chapter" n="22">
<div type="section" n="1">
Sed haec ad liberos nostros pertinent; in nobis quidem
sors nascendi et educatio nec uitii locum nec iam praecepti
habet: sequentia ordinanda sunt.
</div>
<div type="section" n="2">
Contra primas itaque
causas pugnare debemus; causa autem iracundiae opinio
iniuriae est, cui non facile credendum est. Ne apertis quidem
manifestisque statim accedendum; quaedam enim falsa
ueri speciem ferunt. Dandum semper est tempus: ueritatem
dies aperit.
</div>
<div type="section" n="3">
Ne sint aures criminantibus faciles; hoc
humanae naturae uitium suspectum notumque nobis sit,
quod quae inuiti audimus libenter credimus et antequam
iudicemus irascimur.
</div>
<div type="section" n="4">
Quid quod non criminationibus tantum
sed suspicionibus inpellimur et ex uultu risuque alieno
peiora interpretati innocentibus irascimur? Itaque agenda
est contra se causa absentis et in suspenso ira retinenda;
potest enim poena dilata exigi, non potest exacta reuocari.
</div>
</div>
<div type="chapter" n="23">
<div type="section" n="1">
Notus est ille tyrannicida qui, inperfecto opere comprehensus
et ab Hippia tortus ut conscios indicaret, circumstantes
amicos tyranni nominauit quibusque maxime caram
salutem eius sciebat. Et cum ille singulos, ut nominati erant,
occidi iussisset, interrogauit ecquis superesset: 'tu' inquit
'solus; neminem enim alium cui carus esses reliqui.' Effecit
ira ut tyrannus tyrannicidae manus accommodaret
et praesidia sua gladio suo caederet.
</div>
<div type="section" n="2">
Quanto animosius
Alexander! qui cum legisset epistulam matris, qua admonebatur
ut a ueneno Philippi medici caueret, acceptam
potionem non deterritus bibit: plus sibi de amico suo
credidit. Dignus fuit qui innocentem haberet, dignus qui
faceret.
</div>
<div type="section" n="3">
Hoc eo magis in Alexandro laudo quia nemo tam
obnoxius irae fuit; quo rarior autem moderatio in regibus,
hoc laudanda magis est.
</div>
<div type="section" n="4">
Fecit hoc et C. Caesar ille qui
uictoria ciuili clementissime usus est: cum scrinia deprendisset
epistularum ad Cn. Pompeium missarum ab iis qui
uidebantur aut in diuersis aut in neutris fuisse partibus, combussit.
Quamuis moderate soleret irasci, maluit tamen non
posse; gratissimum putauit genus ueniae nescire quid quisque
peccasset.
</div>
</div>
<div type="chapter" n="24">
<div type="section" n="1">
Plurimum mali credulitas facit. Saepe ne audiendum quidem
est, quoniam in quibusdam rebus satius est decipi quam
diffidere. Tollenda ex animo suspicio et coniectura, fallacissima
inritamenta: 'ille me parum humane salutauit; ille
osculo meo non adhaesit; ille inchoatum sermonem cito abrupit;
ille ad cenam non uocauit; illius uultus auersior uisus'
est.
</div>
<div type="section" n="2">
Non deerit suspicioni argumentatio: simplicitate opus
est et benigna rerum aestimatione. Nihil nisi quod in oculos
incurret manifestumque erit credamus, et quotiens suspicio
nostra uana apparuerit, obiurgemus credulitatem; haec
enim castigatio consuetudinem efficiet non facile credendi.
</div>
</div>
<div type="chapter" n="25">
<div type="section" n="1">
Inde et illud sequitur, ut minimis sordidissimisque rebus
non exacerbemur. Parum agilis est puer aut tepidior aqua
poturo aut turbatus torus aut mensa neglegentius posita: ad
ista concitari insania est. Aeger et infelicis ualetudinis est
quem leuis aura contraxit, adfecti oculi quos candida uestis
obturbat, dissolutus deliciis cuius latus alieno labore condoluit.
</div>
<div type="section" n="2">
Mindyriden aiunt fuisse ex Sybaritarum ciuitate qui,
cum uidisset fodientem et altius rastrum adleuantem, lassum
se fieri questus uetuit illum opus in conspectu suo facere;
idem habere se peius questus est, quod foliis rosae duplicatis
incubuisset.
</div>
<div type="section" n="3">
Vbi animum simul et corpus uoluptates corrupere,
nihil tolerabile uidetur, non quia dura sed quia
mollis patitur. Quid est enim cur tussis alicuius aut sternutamentum
aut musca parum curiose fugata in rabiem agat
aut obuersatus canis aut clauis neglegentis serui manibus
elapsa?
</div>
<div type="section" n="4">
Feret iste aequo animo ciuile conuicium et ingesta
in contione curiaue maledicta cuius aures tracti subsellii
stridor offendit? Perpetietur hic famem et aestiuae expeditionis
sitim qui puero male diluenti niuem irascitur? Nulla
itaque res magis iracundiam alit quam luxuria intemperans
et inpatiens: dure tractandus animus est ut ictum non
sentiat nisi grauem.
</div>
</div>
<div type="chapter" n="26">
<div type="section" n="1">
Irascimur aut iis a quibus ne accipere quidem potuimus
iniuriam, aut iis a quibus accipere iniuriam potuimus.
</div>
<div type="section" n="2">
Ex
prioribus quaedam sine sensu sunt, ut liber quem minutioribus
litteris scriptum saepe proiecimus et mendosum lacerauimus,
ut uestimenta quae, quia displicebant, scidimus:
his irasci quam stultum est, quae iram nostram nec meruerunt
nec sentiunt!
</div>
<div type="section" n="3">
'Sed offendunt nos uidelicet qui illa
fecerunt.' Primum saepe antequam hoc apud nos distinguamus
irascimur. Deinde fortasse ipsi quoque artifices
excusationes iustas adferent: alius non potuit melius facere
quam fecit, nec ad tuam contumeliam parum didicit; alius
non in hoc ut te offenderet fecit. Ad ultimum quid est
dementius quam bilem in homines collectam in res effundere?
</div>
<div type="section" n="4">
Atqui ut his irasci dementis est quae anima carent,
sic mutis animalibus, quae nullam iniuriam nobis faciunt,
quia uelle non possunt; non est enim iniuria nisi a consilio
profecta. Nocere itaque nobis possunt ut ferrum aut lapis,
iniuriam quidem facere non possunt.
</div>
<div type="section" n="5">
Atqui contemni se
quidam putant, ubi idem equi obsequentes alteri equiti,
alteri contumaces sunt, tamquam iudicio, non consuetudine
et arte tractandi quaedam quibusdam subiectiora sint.
</div>
<div type="section" n="6">
Atqui ut his irasci stultum est, ita pueris et non multum a
puerorum prudentia distantibus; omnia enim ista peccata
apud aequum iudicem pro innocentia habent inprudentiam.
</div>
</div>
<div type="chapter" n="27">
<div type="section" n="1">
Quaedam sunt quae nocere non possunt nullamque uim
nisi beneficam et salutarem habent, ut di inmortales, qui nec
uolunt obesse nec possunt; natura enim illis mitis et placida
</div>
<div type="section" n="2">
est, tam longe remota ab aliena iniuria quam a sua. Dementes
itaque et ignari ueritatis illis inputant saeuitiam maris,
inmodicos imbres, pertinaciam hiemis, cum interim nihil
horum quae nobis nocent prosuntque ad nos proprie
derigatur. Non enim nos causa mundo sumus hiemem
aestatemque referendi: suas ista leges habent, quibus diuina
exercentur; nimis nos suspicimus, si digni nobis uidemur
propter quos tanta moueantur. Nihil ergo horum in nostram
iniuriam fit, immo contra nihil non ad salutem.
</div>
<div type="section" n="3">
Quaedam
esse diximus quae nocere non possint, quaedam quae nolint.
In iis erunt boni magistratus parentesque et praeceptores
et iudices, quorum castigatio sic accipienda est quomodo
scalpellum et abstinentia et alia quae profutura torquent.
</div>
<div type="section" n="4">
Adfecti sumus poena: succurrat non tantum quid patiamur
sed quid fecerimus, in consilium de uita nostra mittamur;
si modo uerum ipsi nobis dicere uoluerimus, pluris litem
nostram aestimabimus.
</div>
</div>
<div type="chapter" n="28">
<div type="section" n="1">
Si uolumus aequi rerum omnium iudices esse, hoc primum
nobis persuadeamus, neminem nostrum esse sine
culpa; hinc enim maxima indignatio oritur: 'nihil peccaui'
et 'nihil feci'. Immo nihil fateris. Indignamur aliqua admonitione
aut coercitione nos castigatos, cum illo ipso tempore
peccemus, quod adicimus malefactis adrogantiam et contumaciam.
</div>
<div type="section" n="2">
Quis est iste qui se profitetur omnibus legibus
innocentem? Vt hoc ita sit, quam angusta innocentia est ad
legem bonum esse! Quanto latius officiorum patet quam
iuris regula! Quam multa pietas humanitas liberalitas
iustitia fides exigunt, quae omnia extra publicas tabulas
sunt!
</div>
<div type="section" n="3">
Sed ne ad illam quidem artissimam innocentiae
formulam praestare nos possumus: alia fecimus, alia cogitauimus,
alia optauimus, aliis fauimus; in quibusdam innocentes
sumus, quia non successit.
</div>
<div type="section" n="4">
Hoc cogitantes aequiores
simus delinquentibus, credamus obiurgantibus; utique bonis
ne irascamur (cui enim non, si bonis quoque?), minime
dis; non enim illorum &lt;uitio&gt;, sed lege mortalitatis patimur
quidquid incommodi accidit. 'At morbi doloresque incurrunt.'
Vtique aliquo defungendum est domicilium putre sortitis.
</div>
<div type="section" n="5">
Dicetur aliquis male de te locutus: cogita an prior
feceris, cogita de quam multis loquaris. Cogitemus, inquam,
alios non facere iniuriam sed reponere, alios pro nobis
facere, alios coactos facere, alios ignorantes, etiam eos qui
uolentes scientesque faciunt ex iniuria nostra non ipsam
iniuriam petere: aut dulcedine urbanitatis prolapsus est, aut
fecit aliquid, non ut nobis obesset, sed quia consequi ipse
non poterat, nisi nos reppulisset; saepe adulatio dum blanditur
offendit.
</div>
<div type="section" n="6">
Quisquis ad se rettulerit quotiens ipse in suspicionem
falsam inciderit, quam multis officiis suis fortuna
speciem iniuriae induerit, quam multos post odium amare
coeperit, poterit non statim irasci, utique si sibi tacitus ad
singula quibus offenditur dixerit 'hoc et ipse commisi'.
</div>
<div type="section" n="7">
Sed
ubi tam aequum iudicem inuenies? Is qui nullius non uxorem
concupiscit et satis iustas causas putat amandi quod
aliena est, idem uxorem suam aspici non uult; et fidei
acerrimus exactor est perfidus, et mendacia persequitur ipse
periurus, et litem sibi inferri aegerrime calumniator patitur;
pudicitiam seruulorum adtemptari non uult qui non pepercit
suae.
</div>
<div type="section" n="8">
Aliena uitia in oculis habemus, a tergo nostra
sunt: inde est quod tempestiua filii conuiuia pater deterior
filio castigat, et nihil alienae luxuriae ignoscit qui nihil suae
negauit, et homicidae tyrannus irascitur, et punit furta
sacrilegus. Magna pars hominum est quae non peccatis
irascitur sed peccantibus. Faciet nos moderatiores respectus
nostri, si consuluerimus nos: 'numquid et ipsi aliquid tale
commisimus? Numquid sic errauimus? Expeditne nobis ista
damnare?'
</div>
</div>
<div type="chapter" n="29">
<div type="section" n="1">
Maximum remedium irae mora est. Hoc ab illa pete
initio, non ut ignoscat sed ut iudicet: graues habet impetus
primos; desinet, si expectat. Nec uniuersam illam temptaueris
tollere: tota uincetur, dum partibus carpitur.
</div>
<div type="section" n="2">
Ex iis
quae nos offendunt alia renuntiantur nobis, alia ipsi audimus
aut uidemus. De iis quae narrata sunt non debemus cito
credere: multi mentiuntur ut decipiant, multi quia decepti
sunt; alius criminatione gratiam captat et fingit iniuriam
ut uideatur doluisse factam; est aliquis malignus et qui
amicitias cohaerentis diducere uelit; est †suspicax† et qui
spectare ludos cupiat et ex longinquo tutoque speculetur
quos conlisit.
</div>
<div type="section" n="3">
De paruula summa iudicaturo tibi res sine
teste non probaretur, testis sine iureiurando non ualeret,
utrique parti dares actionem, dares tempus, non semel
audires; magis enim ueritas elucet quo saepius ad manum
uenit: amicum condemnas de praesentibus? Antequam
audias, antequam interroges, antequam illi aut accusatorem
suum nosse liceat aut crimen, irasceris? Iam enim, iam
utrimque &lt;quid&gt; diceretur audisti?
</div>
<div type="section" n="4">
Hic ipse qui ad te detulit
desinet dicere, si probare debuerit: 'non est' inquit 'quod me
protrahas; ego productus negabo; alioqui nihil umquam tibi
dicam.' Eodem tempore et instigat et ipse se certamini
pugnaeque subtrahit. Qui dicere tibi nisi clam non uult,
paene non dicit: quid est iniquius quam secreto credere,
palam irasci?
</div>
</div>
<div type="chapter" n="30">
<div type="section" n="1">
Quorundam ipsi testes sumus: in his naturam excutiemus
uoluntatemque facientium. Puer est: aetati donetur, nescit
an peccet. Pater est: aut tantum profuit ut illi etiam
iniuriae ius sit, aut fortasse ipsum hoc meritum eius est quo
offendimur. Mulier est: errat. Iussus est: necessitati quis
nisi iniquus suscenset? Laesus est: non est iniuria pati quod
prior feceris. Iudex est: plus credas illius sententiae quam
tuae. Rex est: si nocentem punit, cede iustitiae, si innocentem,
cede fortunae.
</div>
<div type="section" n="2">
Mutum animal est aut simile muto:
imitaris illud, si irasceris. Morbus est aut calamitas: leuius
transiliet sustinentem. Deus est: tam perdis operam cum
illi irasceris quam cum illum alteri precaris iratum. Bonus
uir est qui iniuriam fecit: noli credere. Malus: noli mirari;
dabit poenas alteri quas debet tibi, et iam sibi dedit qui
peccauit.
</div>
</div>
<div type="chapter" n="31">
<div type="section" n="1">
Duo sunt, ut dixi quae iracundiam concitant: primum, si
iniuriam uidemur accepisse — de hoc satis dictum est; deinde,
si inique accepisse —
</div>
<div type="section" n="2">
de hoc dicendum est. Iniqua quaedam
iudicant homines quia pati non debuerint, quaedam quia
non sperauerint. Indigna putamus quae inopinata sunt; itaque
maxime commouent quae contra spem expectationemque
euenerunt, nec aliud est quare in domesticis minima
offendant, in amicis iniuriam uocemus neglegentiam.
</div>
<div type="section" n="3">
'Quomodo
ergo' inquit 'inimicorum nos iniuriae mouent?' Quia
non expectauimus illas aut certe non tantas. Hoc efficit amor
nostri nimius: inuiolatos nos etiam inimicis iudicamus esse
debere; regis quisque intra se animum habet, ut licentiam sibi
dari uelit, in se nolit.
</div>
<div type="section" n="4">
Aut ignorantia itaque nos aut insolentia
iracundos facit [ignorantia rerum]. Quid enim mirum est
malos mala facinora edere? Quid noui est, si inimicus nocet,
amicus offendit, filius labitur, seruus peccat? Turpissimam
aiebat Fabius imperatori excusationem esse 'non putaui',
ego turpissimam homini puto. Omnia puta, expecta: etiam
in bonis moribus aliquid existet asperius.
</div>
<div type="section" n="5">
Fert humana
natura insidiosos animos, fert ingratos, fert cupidos, fert
impios. Cum de unius moribus iudicabis, de publicis cogita.
Vbi maxime gaudebis, maxime metues; ubi tranquilla tibi
omnia uidentur, ibi nocitura non desunt sed quiescunt.
Semper futurum aliquid quod te offendat existima: gubernator
numquam ita totos sinus securus explicuit ut non expedite
ad contrahendum armamenta disponeret.
</div>
<div type="section" n="6">
Illud ante omnia cogita, foedam esse et execrabilem uim
nocendi et alienissimam homini, cuius beneficio etiam saeua
mansuescunt. Aspice elephantorum iugo colla summissa et
taurorum pueris pariter ac feminis persultantibus terga
inpune calcata et repentis inter pocula sinusque innoxio
lapsu dracones et intra domum ursorum leonumque ora
placida tractantibus adulantisque dominum feras: pudebit
cum animalibus permutasse mores.
</div>
<div type="section" n="7">
Nefas est nocere patriae;
ergo ciui quoque, nam hic pars patriae est — sanctae partes
sunt, si uniuersum uenerabile est; ergo et homini, nam hic
in maiore tibi urbe ciuis est. Quid si nocere uelint manus
pedibus, manibus oculi? Vt omnia inter se membra consentiunt
quia singula seruari totius interest, ita homines
singulis parcent quia ad coetum geniti sunt, salua autem
esse societas nisi custodia et amore partium non potest.
</div>
<div type="section" n="8">
Ne
uiperas quidem et natrices et si qua morsu aut ictu nocent
effligeremus, si in reliquum mansuefacere possemus aut
efficere ne nobis aliisue periculo essent; ergo ne homini
quidem nocebimus quia peccauit, sed ne peccet, nec umquam
ad praeteritum sed ad futurum poena referetur; non
enim irascitur sed cauet. Nam si puniendus est cuicumque
prauum maleficumque ingenium est, poena neminem excipiet.
</div>
</div>
<div type="chapter" n="32">
<div type="section" n="1">
'At enim ira habet aliquam uoluptatem et dulce est
dolorem reddere.' Minime; non enim ut in beneficiis honestum
est merita meritis repensare, ita iniurias iniuriis. Illic
uinci turpe est, hic uincere. Inhumanum uerbum est et
quidem pro iusto receptum ultio [et talio]. Non multum
differt nisi ordine qui dolorem regerit: tantum excusatius
peccat.
</div>
<div type="section" n="2">
M. Catonem ignorans in balineo quidam percussit
inprudens; quis enim illi sciens faceret iniuriam? Postea
satis facienti Cato,'non memini' inquit 'me percussum.'
</div>
<div type="section" n="3">
Melius putauit non agnoscere quam uindicare. 'Nihil'
inquis 'illi post tantam petulantiam mali factum est?'
Immo multum boni: coepit Catonem nosse. Magni animi
est iniurias despicere; ultionis contumeliosissimum genus
est non esse uisum dignum ex quo peteretur ultio. Multi
leues iniurias altius sibi demisere dum uindicant: ille
magnus et nobilis qui more magnae ferae latratus minutorum
canum securus exaudit.
</div>
</div>
<div type="chapter" n="33">
<div type="section" n="1">
'Minus' inquit 'contemnemur, si uindicauerimus iniuriam.'
Si tamquam ad remedium uenimus, sine ira ueniamus, non
quasi dulce sit uindicari, sed quasi utile; saepe autem satius
fuit dissimulare quam ulcisci. Potentiorum iniuriae hilari
uultu, non patienter tantum ferendae sunt: facient iterum,
si se fecisse crediderint. Hoc habent pessimum animi magna
fortuna insolentes: quos laeserunt et oderunt.
</div>
<div type="section" n="2">
Notissima
uox est eius qui in cultu regum consenuerat: cum illum
quidam interrogaret quomodo rarissimam rem in aula consecutus
esset, senectutem, 'iniurias' inquit 'accipiendo et
gratias agendo'. Saepe adeo iniuriam uindicare non expedit
ut ne fateri quidem expediat.
</div>
<div type="section" n="3">
C. Caesar Pastoris splendidi
equitis Romani filium cum in custodia habuisset munditiis
eius et cultioribus capillis offensus, rogante patre ut salutem
sibi filii concederet, quasi de supplicio admonitus duci
protinus iussit; ne tamen omnia inhumane faceret aduersum
patrem, ad cenam illum eo die inuitauit.
</div>
<div type="section" n="4">
Venit Pastor uultu
nihil exprobrante. Propinauit illi Caesar heminam et posuit
illi custodem: perdurauit miser, non aliter quam si fili sanguinem
biberet. Vnguentum et coronas misit et obseruare
iussit an sumeret: sumpsit. Eo die quo filium extulerat,
immo quo non extulerat, iacebat conuiua centesimus et
potiones uix honestas natalibus liberorum podagricus senex
hauriebat, cum interim non lacrimam emisit, non dolorem
aliquo signo erumpere passus est; cenauit tamquam pro
filio exorasset.
</div>
<div type="section" n="5">
Quaeris quare? habebat alterum. Quid ille
Priamus? Non dissimulauit iram et regis genua complexus
est, funestam perfusamque cruore fili manum ad os suum
rettulit, cenauit? Sed tamen sine unguento, sine coronis, et
illum hostis saeuissimus multis solaciis ut cibum caperet
hortatus est, non ut pocula ingentia super caput posito
custode siccaret.
</div>
<div type="section" n="6">
Contempsissem Romanum patrem, si sibi
timuisset: nunc iram compescuit pietas. Dignus fuit cui permitteretur
a conuiuio ad ossa fili legenda discedere; ne hoc
quidem permisit benignus interim et comis adulescens: propinationibus
senem crebris, ut cura leniretur admonens,
lacessebat. Contra ille se laetum et oblitum quid eo actum
esset die praestitit; perierat alter filius, si carnifici conuiua
non placuisset.
</div>
</div>
<div type="chapter" n="34">
<div type="section" n="1">
Ergo ira abstinendum est, siue par est qui lacessendus est
siue superior siue inferior. Cum pare contendere anceps est,
cum superiore furiosum, cum inferiore sordidum. Pusilli
hominis et miseri est repetere mordentem: mures formicaeque,
si manum admoueris, ora conuertunt; inbecillia se
laedi putant, si tanguntur.
</div>
<div type="section" n="2">
Faciet nos mitiores, si cogitauerimus
quid aliquando nobis profuerit ille cui irascimur, et
meritis offensa redimetur. Illud quoque occurrat, quantum
nobis commendationis allatura sit clementiae fama, quam
multos uenia amicos utiles fecerit.
</div>
<div type="section" n="3">
Ne irascamur inimicorum
et hostium liberis: inter Sullanae crudelitatis exempla est
quod ab re publica liberos proscriptorum summouit; nihil
est iniquius quam aliquem heredem paterni odii fieri.
</div>
<div type="section" n="4">
Cogitemus, quotiens ad ignoscendum difficiles erimus, an expediat
nobis omnes inexorabiles esse. Quam saepe ueniam
qui negauit petît! Quam saepe eius pedibus aduolutus
est quem a suis reppulit! Quid est gloriosius quam iram
amicitia mutare? Quos populus Romanus fideliores habet
socios quam quos habuit pertinacissimos hostes? Quod
hodie esset imperium, nisi salubris prouidentia uictos permiscuisset
uictoribus? Irascetur aliquis:
</div>
<div type="section" n="5">
tu contra beneficiis
prouoca; cadit statim simultas ab altera parte deserta; nisi
paria non pugnant. Sed utrimque certabit ira, concurritur:
ille est melior qui prior pedem rettulit, uictus est qui uicit.
Percussit te: recede; referiendo enim et occasionem saepius
feriendi dabis et excusationem; non poteris reuelli, cum uoles.
</div>
</div>
<div type="chapter" n="35">
<div type="section" n="1">
Numquid uelit quisquam tam grauiter hostem ferire ut
relinquat manum in uulnere et se ab ictu reuocare non
possit? Atqui tale ira telum est: uix retrahitur. Arma nobis
expedita prospicimus, gladium commodum et habilem: non
uitabimus impetus animi †hos† graues et onerosos et
inreuocabiles?
</div>
<div type="section" n="2">
Ea demum uelocitas placet quae ubi iussa
est uestigium sistit nec ultra destinata procurrit flectique et
cursu ad gradum reduci potest; aegros scimus neruos esse,
ubi inuitis nobis mouentur; senex aut infirmi corporis est
qui cum ambulare uult currit: animi motus eos putemus
sanissimos ualidissimosque qui nostro arbitrio ibunt, non
suo ferentur.
</div>
<div type="section" n="3">
Nihil tamen aeque profuerit quam primum intueri deformitatem
rei, deinde periculum. Non est ullius adfectus
facies turbatior: pulcherrima ora foedauit, toruos uultus ex
tranquillissimis reddit; linquit decor omnis iratos, et siue
amictus illis compositus est ad legem, trahent uestem
omnemque curam sui effundent, siue capillorum natura uel
arte iacentium non informis habitus, cum animo inhorrescunt;
tumescunt uenae; concutietur crebro spiritu pectus,
rabida uocis eruptio colla distendet; tum artus trepidi,
inquietae manus, totius corporis fluctuatio.
</div>
<div type="section" n="4">
Qualem intus
putas esse animum cuius extra imago tam foeda est? Quanto
illi intra pectus terribilior uultus est, acrior spiritus, intentior
impetus, rupturus se nisi eruperit!
</div>
<div type="section" n="5">
Quales sunt hostium
uel ferarum caede madentium aut ad caedem euntium
aspectus, qualia poetae inferna monstra finxerunt succincta
serpentibus et igneo flatu, quales ad bella excitanda discordiamque
in populos diuidendam pacemque lacerandam
deae taeterrimae inferum exeunt, talem nobis iram figuremus,
flamma lumina ardentia, sibilo mugituque et gemitu
et stridore et si qua his inuisior uox est perstrepentem, tela
manu utraque quatientem (neque enim illi se tegere curae
est), toruam cruentamque et cicatricosam et uerberibus
suis liuidam, incessus uesani, offusam multa caligine, incursitantem
uastantem fugantemque et omnium odio laborantem,
sui maxime, si aliter nocere non possit, terras maria
caelum ruere cupientem, infestam pariter inuisamque.
</div>
<div type="section" n="6">
Vel,
si uidetur, sit qualis apud uates nostros est
sanguineum quatiens dextra Bellona flagellum
aut
scissa gaudens uadit Discordia palla
aut si qua magis dira facies excogitari diri adfectus potest.
</div>
</div>
<div type="chapter" n="36">
<div type="section" n="1">
Quibusdam, ut ait Sextius, iratis profuit aspexisse speculum.
Perturbauit illos tanta mutatio sui; uelut in rem
praesentem adducti non agnouerunt se: et quantulum ex
uera deformitate imago illa speculo repercussa reddebat!
</div>
<div type="section" n="2">
Animus si ostendi et si in ulla materia perlucere posset,
intuentis confunderet ater maculosusque et aestuans et
distortus et tumidus. Nunc quoque tanta deformitas eius est
per ossa carnesque et tot inpedimenta effluentis: quid si
nudus ostenderetur?
</div>
<div type="section" n="3">
Speculo quidem neminem deterritum
ab ira credideris. Quid ergo? qui ad speculum uenerat ut se
mutaret, iam mutauerat: iratis quidem nulla est formosior
effigies quam atrox et horrida qualesque esse etiam uideri
uolunt.
</div>
<div type="section" n="4">
Magis illud uidendum est, quam multis ira per se nocuerit.
Alii nimio feruore rupere uenas et sanguinem supra uires
elatus clamor egessit et luminum suffudit aciem in oculos
uehementius umor egestus et in morbos aegri reccidere.
</div>
<div type="section" n="5">
Nulla celerior ad insaniam uia est. Multi itaque continuauerunt
irae furorem nec quam expulerant mentem umquam
receperunt: Aiacem in mortem egit furor, in furorem ira.
Mortem liberis, egestatem sibi, ruinam domui inprecantur,
et irasci se negant non minus quam insanire furiosi. Amicissimis
hostes uitandique carissimis, legum nisi qua nocent
immemores, ad minima mobiles, non sermone, non officio
adiri faciles, per uim omnia gerunt, gladiis et pugnare
parati et incumbere.
</div>
<div type="section" n="6">
Maximum enim illos malum cepit et
omnia exsuperans uitia. Alia paulatim intrant, repentina et
uniuersa uis huius est. Omnis denique alios adfectus sibi
subicit: amorem ardentissimum uincit, transfoderunt itaque
amata corpora et in eorum quos occiderant iacuere complexibus;
auaritiam, durissimum malum minimeque flexibile,
ira calcauit, adactam opes suas spargere et domui rebusque
in unum conlatis inicere ignem. Quid? non ambitiosus
magno aestimata proiecit insignia honoremque delatum
reppulit? Nullus adfectus est in quem non ira dominetur.
</div>
</div>
</div>
<div type="book" n="5">
<div type="chapter" n="t">
<label>DIALOGORVM LIBER V</label>
<label>AD NOVATVM</label>
<label>DE IRA</label>
<label>LIBER III</label>
</div>
<div type="chapter" n="1">
<div type="section" n="1">
Quod maxime desiderasti, Nouate, nunc facere temptabimus,
iram excidere animis aut certe refrenare et impetus
eius inhibere. Id aliquando palam aperteque faciendum est,
ubi minor uis mali patitur, aliquando ex occulto, ubi nimium
ardet omnique inpedimento exasperatur et crescit; refert
quantas uires quamque integras habeat, utrum reuerberanda
et agenda retro sit an cedere ei debeamus dum
tempestas prima desaeuit, ne remedia ipsa secum ferat.
</div>
<div type="section" n="2">
Consilium pro moribus cuiusque capiendum erit; quosdam
enim preces uincunt, quidam insultant instantque summissis,
quosdam terrendo placabimus; alios obiurgatio, alios
confessio, alios pudor coepto deiecit, alios mora, lentum
praecipitis mali remedium, ad quod nouissime descendendum
est.
</div>
<div type="section" n="3">
Ceteri enim adfectus dilationem recipiunt et
curari tardius possunt, huius incitata et se ipsa rapiens
uiolentia non paulatim procedit sed dum incipit tota est;
nec aliorum more uitiorum sollicitat animos, sed abducit et
inpotentes sui cupidosque uel communis mali exagitat, nec
in ea tantum in quae destinauit sed in occurrentia obiter
furit.
</div>
<div type="section" n="4">
Cetera uitia inpellunt animos, ira praecipitat. Etiam
si resistere contra adfectus suos non licet, at certe adfectibus
ipsis licet stare: haec, non secus quam fulmina procellaeque
et si qua alia inreuocabilia sunt quia non eunt sed cadunt,
uim suam magis ac magis tendit.
</div>
<div type="section" n="5">
Alia uitia a ratione,
hoc a sanitate desciscit; alia accessus lenes habent et incrementa
fallentia: in iram deiectus animorum est. Nulla
itaque res urget magis attonita et in uires suas prona et
siue successit superba, siue frustratur insana; ne repulsa
quidem in taedium acta, ubi aduersarium fortuna subduxit,
in se ipsa morsus suos uertit. Nec refert quantum sit ex quo
surrexerit; ex leuissimis enim in maxima euadit.
</div>
</div>
<div type="chapter" n="2">
<div type="section" n="1">
Nullam transit aetatem, nullum hominum genus excipit.
Quaedam gentes beneficio egestatis non nouere luxuriam;
quaedam, quia exercitae et uagae sunt, effugere pigritiam;
quibus incultus mos agrestisque uita est, circumscriptio
ignota est et fraus et quodcumque in foro malum nascitur:
nulla gens est quam non ira instiget, tam inter Graios quam
inter barbaros potens, non minus perniciosa leges metuentibus
quam quibus iura distinguit modus uirium.
</div>
<div type="section" n="2">
Denique
cetera singulos corripiunt, hic unus adfectus est qui interdum
publice concipitur. Numquam populus uniuersus feminae
amore flagrauit nec in pecuniam aut lucrum tota ciuitas
spem suam misit; ambitio uiritim singulos occupat, inpotentia
non est malum publicum; saepe in iram uno agmine
itum est.
</div>
<div type="section" n="3">
Viri feminae, senes pueri, principes uulgusque
consensere, et tota multitudo paucissimis uerbis concitata
ipsum concitatorem antecessit; ad arma protinus ignesque
discursum est et indicta finitimis bella aut gesta cum ciuibus;
</div>
<div type="section" n="4">
totae cum stirpe omni crematae domus, et modo eloquio
fauorabili habitus in multo honore iram suae contionis
excepit; in imperatorem suum legiones pila torserunt;
dissedit plebs tota cum patribus; publicum consilium senatus
non expectatis dilectibus nec nominato imperatore
subitos irae suae duces legit ac per tecta urbis nobiles
</div>
<div type="section" n="5">
consectatus uiros supplicium manu sumpsit; uiolatae legationes
rupto iure gentium rabiesque infanda ciuitatem tulit,
nec datum tempus quo resideret tumor publicus, sed
deductae protinus classes et oneratae tumultuario milite;
sine more, sine auspiciis populus ductu irae suae egressus
fortuita raptaque pro armis gessit, deinde magna clade
temeritatem audacis irae luit.
</div>
<div type="section" n="6">
Hic barbaris forte inruentibus
in bella exitus est: cum mobiles animos species iniuriae
perculit, aguntur statim et qua dolor traxit ruinae modo
legionibus incidunt, incompositi interriti incauti, pericula
adpetentes sua; gaudent feriri et instare ferro et tela corpore
urgere et per suum uulnus exire.
</div>
</div>
<div type="chapter" n="3">
<div type="section" n="1">
'Non est' inquis 'dubium quin magna ista et pestifera sit
uis: ideo quemadmodum sanari debeat monstra.' Atqui, ut
in prioribus libris dixi, stat Aristoteles defensor irae et uetat
illam nobis exsecari: calcar ait esse uirtutis, hac erepta
inermem animum et ad conatus magnos pigrum inertemque
fieri.
</div>
<div type="section" n="2">
Necessarium est itaque foeditatem eius ac feritatem
coarguere et ante oculis ponere quantum monstri sit homo in
hominem furens quantoque impetu ruat non sine pernicie
sua perniciosus et ea deprimens quae mergi nisi cum mergente
non possunt.
</div>
<div type="section" n="3">
Quid ergo? sanum hunc aliquis uocat
qui uelut tempestate correptus non it sed agitur et furenti
malo seruit, nec mandat ultionem suam sed ipse eius
exactor animo simul ac manu saeuit, carissimorum eorumque
quae mox amissa fleturus est carnifex?
</div>
<div type="section" n="4">
Hunc aliquis
adfectum uirtuti adiutorem comitemque dat, consilia sine
quibus uirtus nihil gerit obturbantem? Caducae sinistraeque
sunt uires et in malum suum ualidae in quas aegrum
morbus et accessio erexit.
</div>
<div type="section" n="5">
Non est ergo quod me putes
tempus in superuacuis consumere, quod iram, quasi dubiae
apud homines opinionis sit, infamem, cum sit aliquis et
quidem de inlustribus philosophis qui illi indicat operas et
tamquam utilem ac spiritus subministrantem in proelia, in
actus rerum, ad omne quodcumque calore aliquo gerendum
est uocet.
</div>
<div type="section" n="6">
Ne quem fallat tamquam aliquo tempore,
aliquo loco profutura, ostendenda est rabies eius effrenata
et attonita apparatusque illi reddendus est suus, eculei et
fidiculae et ergastula et cruces et circumdati defossis corporibus
ignes et cadauera quoque trahens uncus, uaria uinculorum
genera, uaria poenarum, lacerationes membrorum,
inscriptiones frontis et bestiarum immanium caueae: inter
haec instrumenta conlocetur ira dirum quiddam atque
horridum stridens, omnibus per quae furit taetrior.
</div>
</div>
<div type="chapter" n="4">
<div type="section" n="1">
Vt de ceteris dubium sit, nulli certe adfectui peior est
uultus, quem in prioribus libris descripsimus: asperum et
acrem et nunc subducto retrorsus sanguine fugatoque pallentem,
nunc in os omni calore ac spiritu uerso subrubicundum
et similem cruento, uenis tumentibus, oculis nunc
trepidis et exilientibus, nunc in uno obtutu defixis et haerentibus;
</div>
<div type="section" n="2">
adice dentium inter se arietatorum ut aliquem esse
cupientium non alium sonum quam est apris tela sua adtritu
acuentibus; adice articulorum crepitum cum se ipsae manus
frangunt et pulsatum saepius pectus, anhelitus crebros
tractosque altius gemitus, instabile corpus, incerta uerba
subitis exclamationibus, trementia labra interdumque compressa
et dirum quiddam exsibilantia.
</div>
<div type="section" n="3">
Ferarum mehercules,
siue illas fames agitat siue infixum uisceribus ferrum, minus
taetra facies est, etiam cum uenatorem suum semianimes
morsu ultimo petunt, quam hominis ira flagrantis. Age, si
exaudire uoces ac minas uacet, qualia excarnificati animi
uerba sunt!
</div>
<div type="section" n="4">
Nonne reuocare se quisque ab ira uolet, cum intellexerit
illam a suo primum malo incipere? Non uis ergo admoneam
eos qui iram &lt;in&gt; summa potentia exercent et argumentum
uirium existimant et in magnis magnae fortunae bonis
ponunt paratam ultionem, quam non sit potens, immo ne
</div>
<div type="section" n="5">
liber quidem dici possit irae suae captiuus? Non uis admoneam,
quo diligentior quisque sit et ipse se circumspiciat,
alia animi mala ad pessimos quosque pertinere, iracundiam
etiam eruditis hominibus et in alia sanis inrepere? adeo
ut quidam simplicitatis indicium iracundiam dicant et
uulgo credatur facillimus quisque huic &lt;maxime&gt; obnoxius.
</div>
</div>
<div type="chapter" n="5">
<div type="section" n="1">
'Quorsus' inquis 'hoc pertinet?' Vt nemo se iudicet tutum
ab illa, cum lenes quoque natura et placidos in saeuitiam ac
uiolentiam euocet. Quemadmodum aduersus pestilentiam
nihil prodest firmitas corporis et diligens ualetudinis cura
(promiscue enim inbecilla robustaque inuadit), ita ab ira
tam inquietis moribus periculum est quam compositis et
remissis, quibus eo turpior ac periculosior est quo plus in
illis mutat.
</div>
<div type="section" n="2">
Sed cum primum sit non irasci, secundum
desinere, tertium alienae quoque irae mederi, dicam primum
quemadmodum in iram non incidamus, deinde
quemadmodum nos ab illa liberemus, nouissime quemadmodum
irascentem retineamus placemusque et ad sanitatem
reducamus.
</div>
<div type="section" n="3">
Ne irascamur praestabimus, si omnia uitia irae nobis
subinde proposuerimus et illam bene aestimauerimus. Accusanda
est apud nos, damnanda; perscrutanda eius mala et
in medium protrahenda sunt; ut qualis sit appareat, comparanda
cum pessimis est.
</div>
<div type="section" n="4">
Auaritia adquirit et contrahit,
quo aliquis melior utatur: ira inpendit, paucis gratuita est.
Iracundus dominus quot in fugam seruos egit, quot in
mortem! Quanto plus irascendo quam id erat propter quod
irascebatur amisit! Ira patri luctum, marito diuortium
attulit, magistratui odium, candidato repulsam.
</div>
<div type="section" n="5">
Peior est
quam luxuria, quoniam illa sua uoluptate fruitur, haec alieno
dolore. Vincit malignitatem et inuidiam; illae enim infelicem
fieri uolunt, haec facere; illae fortuitis malis delectantur,
haec non potest expectare fortunam: nocere ei quem
</div>
<div type="section" n="6">
odit, non noceri uult. Nihil est simultatibus grauius: has ira
conciliat. Nihil est bello funestius: in hoc potentium ira
prorumpit; ceterum etiam illa plebeia ira et priuata inerme
et sine uiribus bellum est. Praeterea ira, ut seponamus quae
mox secutura sunt, damna insidias perpetuam ex certaminibus
mutuis sollicitudinem, dat poenas dum exigit;
naturam hominis eiurat: illa in amorem hortatur, haec in
odium; illa prodesse iubet, haec nocere.
</div>
<div type="section" n="7">
Adice quod, cum
indignatio eius a nimio sui suspectu ueniat, ut animosa
uideatur, pusilla est et angusta; nemo enim non eo a quo se
contemptum iudicat minor est. At ille ingens animus et
uerus aestimator sui non uindicat iniuriam, quia non sentit.
</div>
<div type="section" n="8">
Vt tela a duro resiliunt et cum dolore caedentis solida
feriuntur, ita nulla magnum animum iniuria ad sensum sui
adducit, fragilior eo quod petit. Quanto pulchrius uelut
nulli penetrabilem telo omnis iniurias contumeliasque respuere!
Vltio doloris confessio est; non est magnus animus
quem incuruat iniuria. Aut potentior te aut inbecillior
laesit: si inbecillior, parce illi, si potentior, tibi.
</div>
</div>
<div type="chapter" n="6">
<div type="section" n="1">
Nullum est argumentum magnitudinis certius quam nihil
posse quo instigeris accidere. Pars superior mundi et ordinatior
ac propinqua sideribus nec in nubem cogitur nec
in tempestatem inpellitur nec uersatur in turbinem; omni
tumultu caret: inferiora fulminantur. Eodem modo sublimis
animus, quietus semper et in statione tranquilla conlocatus,
omnia infra se premens quibus ira contrahitur, modestus et
uenerabilis est et dispositus; quorum nihil inuenies in irato.
</div>
<div type="section" n="2">
Quis enim traditus dolori et furens non primam reiecit uerecundiam?
Quis impetu turbidus et in aliquem ruens non
quidquid in se uenerandi habuit abiecit? Cui officiorum
numerus aut ordo constitit incitato? Quis linguae temperauit?
Quis ullam partem corporis tenuit? Quis se regere
</div>
<div type="section" n="3">
potuit inmissum? Proderit nobis illud Democriti salutare
praeceptum, quo monstratur tranquillitas si neque priuatim
neque publice multa aut maiora uiribus nostris egerimus.
Numquam tam feliciter in multa discurrenti negotia dies
transit ut non aut ex homine aut ex re offensa nascatur quae
animum in iras paret.
</div>
<div type="section" n="4">
Quemadmodum per frequentia urbis
loca properanti in multos incursitandum est et aliubi labi
necesse est, aliubi retineri, aliubi respergi, ita in hoc uitae
actu dissipato et uago multa inpedimenta, multae querellae
incidunt: alius spem nostram fefellit, alius distulit, alius
intercepit; non ex destinato proposita fluxerunt.
</div>
<div type="section" n="5">
Nulli
fortuna tam dedita est ut multa temptanti ubique respondeat;
sequitur ergo ut is cui contra quam proposuerat aliqua
cesserunt inpatiens hominum rerumque sit, ex leuissimis
causis irascatur nunc personae, nunc negotio, nunc loco,
nunc fortunae, nunc sibi.
</div>
<div type="section" n="6">
Itaque ut quietus possit esse animus,
non est iactandus nec multarum, ut dixi, rerum actu
fatigandus nec magnarum supraque uires adpetitarum.
Facile est leuia aptare ceruicibus et in hanc aut illam
partem transferre sine lapsu, at quae alienis in nos manibus
inposita aegre sustinemus, uicti in proximo effundimus;
etiam dum stamus sub sarcina, inpares oneri uacillamus.
</div>
</div>
<div type="chapter" n="7">
<div type="section" n="1">
Idem accidere in rebus ciuilibus ac domesticis scias.
Negotia expedita et habilia sequuntur actorem, ingentia et
supra mensuram gerentis nec dant se facile et, si occupata
sunt, premunt atque abducunt administrantem tenerique
iam uisa cum ipso cadunt: ita fit ut frequenter inrita sit
eius uoluntas qui non quae facilia sunt adgreditur, sed uult
facilia esse quae adgressus est.
</div>
<div type="section" n="2">
Quotiens aliquid conaberis,
te simul et ea quae paras quibusque pararis ipse metire;
faciet enim te asperum paenitentia operis infecti. Hoc interest
utrum quis feruidi sit ingenii an frigidi atque humilis:
generoso repulsa iram exprimet, languido inertique tristitiam.
Ergo actiones nostrae nec paruae sint nec audaces et
inprobae, in uicinum spes exeat, nihil conemur quod mox
adepti quoque successisse miremur.
</div>
</div>
<div type="chapter" n="8">
<div type="section" n="1">
Demus operam ne accipiamus iniuriam, quia ferre
nescimus. Cum placidissimo et facillimo et minime anxio
morosoque uiuendum est; sumuntur a conuersantibus mores
et ut quaedam in contactos corporis uitia transiliunt, ita
animus mala sua proximis tradit: ebriosus conuictores in
amorem meri traxit, inpudicorum coetus fortem quoque et
silice natum uirum emolliit, auaritia in proximos uirus suum
transtulit.
</div>
<div type="section" n="2">
Eadem ex diuerso ratio uirtutum est, ut omne
quod secum habent mitigent; nec tam ualetudini profuit
utilis regio et salubrius caelum quam animis parum firmis
in turba meliore uersari.
</div>
<div type="section" n="3">
Quae res quantum possit intelleges,
si uideris feras quoque conuictu nostro mansuescere nullique
etiam immani bestiae uim suam permanere, si hominis
contubernium diu passa est: retunditur omnis asperitas
paulatimque inter placida dediscitur. Accedit huc quod non
tantum exemplo melior fit qui cum quietis hominibus uiuit,
sed quod causas irascendi non inuenit nec uitium suum
exercet. Fugere itaque debebit omnis quos inritaturos
iracundiam sciet.
</div>
<div type="section" n="4">
'Qui sunt' inquis 'isti?' Multi ex uariis
causis idem facturi: offendet te superbus contemptu, dicax
contumelia, petulans iniuria, liuidus malignitate, pugnax
contentione, uentosus et mendax uanitate; non feres a
suspicioso timeri, a pertinace uinci, a delicato fastidiri.
</div>
<div type="section" n="5">
Elige simplices faciles moderatos, qui iram tuam nec euocent
et ferant; magis adhuc proderunt summissi et humani et
dulces, non tamen usque in adulationem, nam iracundos
nimia adsentatio offendit: erat certe amicus noster uir bonus
sed irae paratioris, cui non magis tutum erat blandiri quam
male dicere.
</div>
<div type="section" n="6">
Caelium oratorem fuisse iracundissimum constat.
Cum quo, ut aiunt, cenabat in cubiculo lectae patientiae
cliens, sed difficile erat illi in copulam coniecto rixam
eius cui cohaerebat effugere; optimum iudicauit quidquid
dixisset sequi et secundas agere. Non tulit Caelius adsentientem
et exclamauit, 'dic aliquid contra, ut duo simus.'
Sed ille quoque, quod non irasceretur iratus, cito sine
aduersario desît.
</div>
<div type="section" n="7">
Eligamus ergo uel hos potius, si conscii
nobis iracundiae sumus, qui uultum nostrum ac sermonem
sequantur: facient quidem nos delicatos et in malam consuetudinem
inducent nihil contra uoluntatem audiendi, sed
proderit uitio suo interuallum et quietem dare. Difficiles
quoque et indomiti natura blandientem ferent: nihil
asperum tetricumque palpanti est.
</div>
<div type="section" n="8">
Quotiens disputatio
longior et pugnacior erit, in prima resistamus, antequam
robur accipiat: alit se ipsa contentio et demissos altius
tenet; facilius est se a certamine abstinere quam abducere.
</div>
</div>
<div type="chapter" n="9">
<div type="section" n="1">
Studia quoque grauiora iracundis omittenda sunt aut
certe citra lassitudinem exercenda, et animus non inter
dura uersandus, sed artibus amoenis tradendus: lectio illum
carminum obleniat et historia fabulis detineat; mollius
delicatiusque tractetur.
</div>
<div type="section" n="2">
Pythagoras perturbationes animi
lyra componebat; quis autem ignorat lituos et tubas concitamenta
esse, sicut quosdam cantus blandimenta quibus mens
resoluatur? Confusis oculis prosunt uirentia et quibusdam
coloribus infirma acies adquiescit, quorundam splendore
praestringitur: sic mentes aegras studia laeta permulcent.
</div>
<div type="section" n="3">
Forum aduocationes iudicia fugere debemus et omnia
quae exulcerant uitium, aeque cauere lassitudinem corporis;
consumit enim quidquid in nobis mite placidumque est et
acria concitat.
</div>
<div type="section" n="4">
Ideo quibus stomachus suspectus est, processuri
ad res agendas maioris negotii bilem cibo temperant,
quam maxime mouet fatigatio, siue quia calorem in media
conpellit et nocet sanguini cursumque eius uenis laborantibus
sistit, siue quia corpus attenuatum et infirmum incumbit
animo; certe ob eandem causam iracundiores
sunt ualetudine aut aetate fessi. Fames quoque et sitis ex
isdem causis uitanda est: exasperat et incendit animos.
</div>
<div type="section" n="5">
Vetus dictum est a lasso rixam quaeri; aeque autem et ab
esuriente et a sitiente et ab omni homine quem aliqua res
urit. Nam ut ulcera ad leuem tactum, deinde etiam ad
suspicionem tactus condolescunt, ita animus adfectus minimis
offenditur, adeo ut quosdam salutatio et epistula et
oratio et interrogatio in litem euocent: numquam sine
querella aegra tanguntur.
</div>
</div>
<div type="chapter" n="10">
<div type="section" n="1">
Optimum est itaque ad primum mali sensum mederi sibi,
tum uerbis quoque suis minimum libertatis dare et inhibere
impetum.
</div>
<div type="section" n="2">
Facile est autem adfectus suos, cum primum
oriuntur, deprehendere: morborum signa praecurrunt.
Quemadmodum tempestatis ac pluuiae ante ipsas notae
ueniunt, ita irae amoris omniumque istarum procellarum
animos uexantium sunt quaedam praenuntia.
</div>
<div type="section" n="3">
Qui comitiali
uitio solent corripi iam aduentare ualetudinem intellegunt,
si calor summa deseruit et incertum lumen neruorumque
trepidatio est, si memoria sublabitur caputque uersatur;
solitis itaque remediis incipientem causam occupant, et
odore gustuque quidquid est quod alienat animos repellitur,
aut fomentis contra frigus rigoremque pugnatur; aut,
si parum medicina profecit, uitauerunt turbam et sine teste
ceciderunt.
</div>
<div type="section" n="4">
Prodest morbum suum nosse et uires eius antequam
spatientur opprimere. Videamus quid sit quod nos
maxime concitet: alium uerborum, alium rerum contumeliae
mouent; hic uult nobilitati, hic formae suae parci; hic
elegantissimus haberi cupit, ille doctissimus; hic superbiae
inpatiens est, hic contumaciae; ille seruos non putat dignos
quibus irascatur, hic intra domum saeuus est, foris mitis; ille
rogari iniuriam iudicat, hic non rogari contumeliam. Non
omnes ab eadem parte feriuntur; scire itaque oportet quid
in te inbecillum sit, ut id maxime protegas.
</div>
</div>
<div type="chapter" n="11">
<div type="section" n="1">
Non expedit omnia uidere, omnia audire. Multae nos
iniuriae transeant, ex quibus plerasque non accipit qui
nescit. Non uis esse iracundus? ne fueris curiosus. Qui inquirit
quid in se dictum sit, qui malignos sermones etiam si
secreto habiti sunt eruit, se ipse inquietat. Quaedam interpretatio
eo perducit ut uideantur iniuriae; itaque alia
differenda sunt, alia deridenda, alia donanda.
</div>
<div type="section" n="2">
Circumscribenda
multis modis ira est; pleraque in lusum iocumque
uertantur. Socraten aiunt colapho percussum nihil amplius
dixisse quam molestum esse quod nescirent homines quando
cum galea prodire deberent.
</div>
<div type="section" n="3">
Non quemadmodum facta sit
iniuria refert, sed quemadmodum lata; nec uideo quare
difficilis sit moderatio, cum sciam tyrannorum quoque
tumida et fortuna et licentia ingenia familiarem sibi saeuitiam
repressisse.
</div>
<div type="section" n="4">
Pisistratum certe, Atheniensium tyrannum,
memoriae proditur, cum multa in crudelitatem eius ebrius
conuiua dixisset nec deessent qui uellent manus ei commodare
et alius hinc alius illinc faces subderent, placido
animo tulisse et hoc inritantibus respondisse, non magis illi
se suscensere quam si quis obligatis oculis in se incucurrisset.
</div>
</div>
<div type="chapter" n="12">
<div type="section" n="1">
Magna pars querellas manu fecit aut falsa suspicando
aut leuia adgrauando. Saepe ad nos ira uenit, saepius nos
ad illam. Quae numquam arcessenda est: etiam cum incidit,
reiciatur.
</div>
<div type="section" n="2">
Nemo dicit sibi, 'hoc propter quod irascor aut
feci aut fecisse potui'; nemo animum facientis sed ipsum
aestimat factum: atqui ille intuendus est, uoluerit an inciderit,
coactus sit an deceptus, odium secutus sit an praemium,
sibi morem gesserit an manum alteri commodauerit.
Aliquid aetas peccantis facit, aliquid fortuna, ut ferre ac
pati aut humanum sit aut utile.
</div>
<div type="section" n="3">
Eo nos loco constituamus
quo ille est cui irascimur: nunc facit nos iracundos iniqua
nostri aestimatio et quae facere uellemus pati nolumus.
</div>
<div type="section" n="4">
Nemo se differt; atqui maximum remedium irae dilatio est,
ut primus eius feruor relanguescat et caligo quae premit
mentem aut residat aut minus densa sit. Quaedam ex his
quae te praecipitem ferebant hora, non tantum dies molliet,
quaedam ex toto euanescent; si nihil egerit petita aduocatio,
apparebit iam iudicium esse, non iram. Quidquid uoles quale
sit scire, tempori trade: nihil diligenter in fluctu cernitur.
</div>
<div type="section" n="5">
Non potuit inpetrare a se Plato tempus, cum seruo suo
irasceretur, sed ponere illum statim tunicam et praebere
scapulas uerberibus iussit, sua manu ipse caesurus; postquam
intellexit irasci se, sicut sustulerat manum suspensam
detinebat et stabat percussuro similis; interrogatus deinde
ab amico qui forte interuenerat quid ageret, 'exigo' inquit
'poenas ab homine iracundo.'
</div>
<div type="section" n="6">
Velut stupens gestum illum
saeuituri deformem sapienti uiro seruabat, oblitus iam serui,
quia alium quem potius castigaret inuenerat. Itaque abstulit
sibi in suos potestatem et ob peccatum quoddam commotior
'tu,' inquit 'Speusippe, seruulum istum uerberibus obiurga;
</div>
<div type="section" n="7">
nam ego irascor.' Ob hoc non cecidit propter quod alius
cecidisset. 'Irascor' inquit; 'plus faciam quam oportet,
libentius faciam: non sit iste seruus in eius potestate qui
in sua non est.' Aliquis uult irato committi ultionem, cum
Plato sibi ipse imperium abrogauerit? Nihil tibi liceat dum
irasceris. Quare? quia uis omnia licere.
</div>
</div>
<div type="chapter" n="13">
<div type="section" n="1">
Pugna tecum ipse: si &lt;uis&gt; uincere iram, non potest te illa.
Incipis uincere, si absconditur, si illi exitus non datur.
Signa eius obruamus et illam quantum fieri potest occultam
secretamque teneamus.
</div>
<div type="section" n="2">
Cum magna id nostra molestia fiet
(cupit enim exilire et incendere oculos et mutare faciem),
sed si eminere illi extra nos licuit, supra nos est. In imo
pectoris secessu recondatur, feraturque, non ferat. Immo in
contrarium omnia eius indicia flectamus: uultus remittatur,
uox lenior sit, gradus lentior; paulatim cum exterioribus
interiora formantur.
</div>
<div type="section" n="3">
In Socrate irae signum erat uocem
summittere, loqui parcius; apparebat tunc illum sibi obstare.
Deprendebatur itaque a familiaribus et coarguebatur, nec
erat illi exprobratio latitantis irae ingrata. Quidni gauderet
quod iram suam multi intellegerent, nemo sentiret? Sensissent
autem, nisi ius amicis obiurgandi se dedisset, sicut ipse
sibi in amicos sumpserat.
</div>
<div type="section" n="4">
Quanto magis hoc nobis faciendum
est! Rogemus amicissimum quemque ut tunc maxime libertate
aduersus nos utatur cum minime illam pati poterimus,
nec adsentiatur irae nostrae; contra [nos] potens malum et
apud nos gratiosum, dum consipimus, dum nostri sumus,
aduocemus.
</div>
<div type="section" n="5">
Qui uinum male ferunt et ebrietatis suae
temeritatem ac petulantiam metuunt, mandant suis ut e
conuiuio auferantur; intemperantiam in morbo suam experti
parere ipsis in aduersa ualetudine uetant.
</div>
<div type="section" n="6">
Optimum
est notis uitiis inpedimenta prospicere et ante omnia ita
componere animum ut etiam grauissimis rebus subitisque
concussus iram aut non sentiat aut magnitudine inopinatae
iniuriae exortam in altum retrahat nec dolorem suum profiteatur.
</div>
<div type="section" n="7">
Id fieri posse apparebit, si pauca ex turba ingenti
exempla protulero, ex quibus utrumque discere licet, quantum
mali habeat ira ubi hominum praepotentium potestate
tota utitur, quantum sibi imperare possit ubi metu maiore
compressa est.
</div>
</div>
<div type="chapter" n="14">
<div type="section" n="1">
Cambysen regem nimis deditum uino Praexaspes unus ex
carissimis monebat ut parcius biberet, turpem esse dicens
ebrietatem in rege, quem omnium oculi auresque sequerentur.
Ad haec ille 'ut scias' inquit 'quemadmodum numquam
excidam mihi, adprobabo iam et oculos post uinum in
officio esse et manus.'
</div>
<div type="section" n="2">
Bibit deinde liberalius quam alias
capacioribus scyphis et iam grauis ac uinolentus obiurgatoris
sui filium procedere ultra limen iubet adleuataque
super caput sinistra manu stare. Tunc intendit arcum et
ipsum cor adulescentis (id enim petere se dixerat) figit
rescissoque pectore haerens in ipso corde spiculum ostendit
ac respiciens patrem interrogauit satisne certam haberet
manum. At ille negauit Apollinem potuisse certius mittere.
</div>
<div type="section" n="3">
Di illum male perdant animo magis quam condicione
mancipium! eius rei laudator fuit cuius nimis erat spectatorem
fuisse. Occasionem blanditiarum putauit pectus filii in
duas partes diductum et cor sub uulnere palpitans: controuersiam
illi facere de gloria debuit et reuocare iactum, ut
regi liberet in ipso patre certiorem manum ostendere.
</div>
<div type="section" n="4">
O
regem cruentum! o dignum in quem omnium suorum arcus
uerterentur! Cum execrati fuerimus illum conuiuia suppliciis
funeribusque soluentem, tamen sceleratius telum illud
laudatum est quam missum. Videbimus quomodo se pater
gerere debuerit stans super cadauer fili sui caedemque illam
cuius et testis fuerat et causa: id de quo nunc agitur apparet,
iram supprimi posse.
</div>
<div type="section" n="5">
Non male dixit regi, nullum emisit ne
calamitosi quidem uerbum, cum aeque cor suum quam fili
transfixum uideret. Potest dici merito deuorasse uerba; nam
si quid tamquam iratus dixisset, nihil tamquam pater facere
potuisset.
</div>
<div type="section" n="6">
Potest, inquam, uideri sapientius se in illo casu
gessisse quam cum de potandi modo praeciperet &lt;ei&gt; quem
satius erat uinum quam sanguinem bibere, cuius manus
poculis occupari pax erat. Accessit itaque ad numerum
eorum qui magnis cladibus ostenderunt quanti constarent
regum amicis bona consilia.
</div>
</div>
<div type="chapter" n="15">
<div type="section" n="1">
Non dubito quin Harpagus quoque tale aliquid regi suo
Persarumque suaserit, quo offensus liberos illi epulandos
adposuit et subinde quaesiit an placeret conditura; deinde,
ut satis illum plenum malis suis uidit, adferri capita illorum
iussit et quomodo esset acceptus interrogauit. Non defuerunt
misero uerba, non os concurrit: 'apud regem' inquit 'omnis
cena iucunda est.' Quid hac adulatione profecit? ne ad
reliquias inuitaretur.
</div>
<div type="section" n="2">
Non ueto patrem damnare regis sui
factum, non ueto quaerere dignam tam truci portento
poenam, sed hoc interim colligo, posse etiam ex ingentibus
malis nascentem iram abscondi et ad uerba contraria sibi
cogi.
</div>
<div type="section" n="3">
Necessaria ista est doloris refrenatio, utique hoc sortitis
uitae genus et ad regiam adhibitis mensam: sic estur apud
illos, sic bibitur, sic respondetur; funeribus suis adridendum
est. An tanti sit uita uidebimus: alia ista quaestio est. Non
consolabimur tam triste ergastulum, non adhortabimur
ferre imperia carnificum: ostendemus in omni seruitute apertam
libertati uiam. Is aeger animo et suo uitio miser est,
cui miserias finire secum licet.
</div>
<div type="section" n="4">
Dicam et illi qui in regem
incidit sagittis pectora amicorum petentem et illi cuius
dominus liberorum uisceribus patres saturat: 'quid gemis,
demens? Quid expectas ut te aut hostis aliquis per exitium
gentis tuae uindicet aut rex a longinquo potens aduolet?
quocumque respexeris, ibi malorum finis est. Vides illum
praecipitem locum? illac ad libertatem descenditur. Vides
illud mare, illud flumen, illum puteum? libertas illic in imo
sedet. Vides illam arborem breuem retorridam infelicem?
pendet inde libertas. Vides iugulum tuum, guttur tuum,
cor tuum? effugia seruitutis sunt. Nimis tibi operosos exitus
monstro et multum animi ac roboris exigentes? Quaeris
quod sit ad libertatem iter? quaelibet in corpore tuo uena.'
</div>
</div>
<div type="chapter" n="16">
<div type="section" n="1">
Quam diu quidem nihil tam intolerabile nobis uidetur
ut nos expellat e uita, iram, in quocumque erimus statu,
remoueamus. Perniciosa est seruientibus; omnis enim indignatio
in tormentum suum proficit et imperia grauiora
sentit quo contumacius patitur. Sic laqueos fera dum iactat
adstringit; sic aues uiscum, dum trepidantes excutiunt, plumis
omnibus inlinunt. Nullum tam artum est iugum quod
non minus laedat ducentem quam repugnantem: unum
est leuamentum malorum ingentium, pati et necessitatibus
suis obsequi.
</div>
<div type="section" n="2">
Sed cum utilis sit seruientibus adfectuum
suorum et huius praecipue rabidi atque effreni continentia,
utilior est regibus: perierunt omnia ubi quantum ira
suadet fortuna permittit, nec diu potest quae multorum
malo exercetur potentia stare; periclitatur enim ubi eos qui
separatim gemunt communis metus iunxit. Plerosque itaque
modo singuli mactauerunt, modo uniuersi, cum illos conferre
in unum iras publicus dolor coegisset.
</div>
<div type="section" n="3">
Atqui plerique
sic iram quasi insigne regium exercuerunt, sicut Dareus, qui
primus post ablatum mago imperium Persas et magnam
partem orientis obtinuit. Nam cum bellum Scythis indixisset
orientem cingentibus, rogatus ab Oeobazo nobili sene ut ex
tribus liberis unum in solacium patri relinqueret, duorum
opera uteretur, plus quam rogabatur pollicitus omnis se illi
dixit remissurum et occisos in conspectu parentis abiecit,
crudelis futurus si omnis abduxisset.
</div>
<div type="section" n="4">
At quanto Xerses facilior!
qui Pythio quinque filiorum patri unius uacationem
petenti quem uellet eligere permisit, deinde quem elegerat in
partes duas distractum ab utroque uiae latere posuit et hac
uictima lustrauit exercitum. Habuit itaque quem debuit exitum:
uictus et late longeque fusus ac stratam ubique ruinam
suam cernens medius inter suorum cadauera incessit.
</div>
</div>
<div type="chapter" n="17">
<div type="section" n="1">
Haec barbaris regibus feritas in ira fuit, quos nulla
eruditio, nullus litterarum cultus inbuerat: dabo tibi ex
Aristotelis sinu regem Alexandrum, qui Clitum carissimum
sibi et una educatum inter epulas transfodit manu quidem
sua, parum adulantem et pigre ex Macedone ac libero in
Persicam seruitutem transeuntem.
</div>
<div type="section" n="2">
Nam Lysimachum aeque
familiarem sibi leoni obiecit. Numquid ergo hic Lysimachus
felicitate quadam dentibus leonis elapsus ob hoc, cum ipse
</div>
<div type="section" n="3">
regnaret, mitior fuit? Nam Telesphorum Rhodium amicum
suum undique decurtatum, cum aures illi nasumque
abscidisset, in cauea uelut nouum aliquod animal et
inusitatum diu pauit, cum oris detruncati mutilatique
deformitas humanam faciem perdidisset; accedebat fames
et squalor et inluuies corporis in stercore suo destituti;
</div>
<div type="section" n="4">
callosis super haec genibus manibusque, quas in usum
pedum angustiae loci cogebant, lateribus uero adtritu exulceratis
non minus foeda quam terribilis erat forma eius
uisentibus, factusque poena sua monstrum misericordiam
quoque amiserat. Tamen, cum dissimillimus esset homini
qui illa patiebatur, dissimilior erat qui faciebat.
</div>
</div>
<div type="chapter" n="18">
<div type="section" n="1">
Vtinam ista saeuitia intra peregrina exempla mansisset
nec in Romanos mores cum aliis aduenticiis uitiis etiam
suppliciorum irarumque barbaria transisset! M. Mario, cui
uicatim populus statuas posuerat, cui ture ac uino supplicabat,
L. Sulla praefringi crura, erui oculos, amputari linguam
manus iussit, et, quasi totiens occideret quotiens
uulnerabat, paulatim et per singulos artus lacerauit.
</div>
<div type="section" n="2">
Quis
erat huius imperii minister? quis nisi Catilina iam in omne
facinus manus exercens? Is illum ante bustum Quinti Catuli
carpebat grauissimus mitissimi uiri cineribus, supra quos
uir mali exempli, popularis tamen et non tam inmerito quam
nimis amatus, per stilicidia sanguinem dabat. Dignus erat
Marius qui illa pateretur, Sulla qui iuberet, Catilina qui
faceret, sed indigna res publica quae in corpus suum pariter
et hostium et uindicum gladios reciperet.
</div>
<div type="section" n="3">
Quid antiqua
perscrutor? modo C. Caesar Sex. Papinium, cui pater erat
consularis, Betilienum Bassum quaestorem suum, procuratoris
sui filium, aliosque et senatores et equites Romanos uno
die flagellis cecidit, torsit, non quaestionis sed animi causa;
</div>
<div type="section" n="4">
deinde adeo inpatiens fuit differendae uoluptatis, quam
ingentem crudelitas eius sine dilatione poscebat, ut in xysto
maternorum hortorum (qui porticum a ripa separat) inambulans
quosdam ex illis cum matronis atque aliis senatoribus
ad lucernam decollaret. Quid instabat? Quod periculum
aut priuatum aut publicum una nox minabatur? Quantulum
fuit lucem expectare denique, ne senatores populi
Romani soleatus occideret!
</div>
</div>
<div type="chapter" n="19">
<div type="section" n="1">
Quam superba fuerit crudelitas eius ad rem pertinet scire,
quamquam aberrare alicui possimus uideri et in deuium
exire; sed hoc ipsum pars erit irae super solita saeuientis.
Ceciderat flagellis senatores: ipse effecit ut dici posset 'solet
fieri'. Torserat per omnia quae in rerum natura tristissima
sunt, fidiculis talaribus, eculeo igne uultu suo.
</div>
<div type="section" n="2">
Et hoc loco
respondebitur: 'magnam rem! si tres senatores quasi nequam
mancipia inter uerbera et flammas diuisit homo qui
de toto senatu trucidando cogitabat, qui optabat ut populus
Romanus unam ceruicem haberet, ut scelera sua tot locis ac
temporibus diducta in unum ictum et unum diem cogeret.'
Quid tam inauditum quam nocturnum supplicium? Cum
latrocinia tenebris abscondi soleant, animaduersiones quo
notiores sunt plus in exemplum emendationemque proficiunt.
</div>
<div type="section" n="3">
Et hoc loco respondebitur mihi: 'quod tanto opere
admiraris isti beluae cotidianum est; ad hoc uiuit, ad hoc
uigilat, ad hoc lucubrat.' Nemo certe inuenietur alius qui
imperauerit omnibus iis in quos animaduerti iubebat os
inserta spongea includi, ne uocis emittendae haberent
facultatem. Cui umquam morituro non est relictum qua
gemeret? Timuit ne quam liberiorem uocem extremus dolor
mitteret, ne quid quod nollet audiret; sciebat autem innumerabilia
esse quae obicere illi nemo nisi periturus
auderet.
</div>
<div type="section" n="4">
Cum spongeae non inuenirentur, scindi uestimenta
miserorum et in os farciri pannos imperauit. Quae ista
saeuitia est? Liceat ultimum spiritum trahere, da exiturae
animae locum, liceat illam non per uulnus emittere.
</div>
<div type="section" n="5">
Adicere his longum est quod patres quoque occisorum
eadem nocte dimissis per domos centurionibus confecit, id
est, homo misericors luctu liberauit. Non enim Gai saeuitiam
sed irae propositum est describere, quae non tantum uiritim
furit sed gentes totas lancinat, sed urbes et flumina et tuta ab
omni sensu doloris conuerberat.
</div>
</div>
<div type="chapter" n="20">
<div type="section" n="1">
Sic rex Persarum totius populi nares recidit in Syria,
unde Rhinocolura loco nomen est. Pepercisse illum iudicas
quod non tota capita praecidit? nouo genere poenae delectatus
est.
</div>
<div type="section" n="2">
Tale aliquid passi forent et Aethiopes, qui ob
longissimum uitae spatium Macrobioe appellantur; in hos
enim, quia non supinis manibus exceperant seruitutem
missisque legatis libera responsa dederant, quae contumeliosa
reges uocant, Cambyses fremebat et non prouisis commeatibus,
non exploratis itineribus, per inuia, per arentia
trahebat omnem bello utilem turbam. Cui intra primum
iter deerant necessaria, nec quicquam subministrabat sterilis
et inculta humanoque ignota uestigio regio;
</div>
<div type="section" n="3">
sustinebant
famem primo tenerrima frondium et cacumina arborum,
tum coria igne mollita et quidquid necessitas cibum fecerat;
postquam inter harenas radices quoque et herbae defecerant
apparuitque inops etiam animalium solitudo, decimum
quemque sortiti alimentum habuerunt fame saeuius.
</div>
<div type="section" n="4">
Agebat
adhuc regem ira praecipitem, cum partem exercitus amisisset,
partem comedisset, donec timuit ne et ipse uocaretur ad
sortem: tum demum signum receptui dedit. Seruabantur
interim generosae illi aues et instrumenta epularum camelis
uehebantur, cum sortirentur milites eius quis male periret,
quis peius uiueret.
</div>
</div>
<div type="chapter" n="21">
<div type="section" n="1">
Hic iratus fuit genti et ignotae et inmeritae, sensurae
tamen: Cyrus flumini. Nam cum Babylona oppugnaturus
festinaret ad bellum, cuius maxima momenta in occasionibus
sunt, Gynden late fusum amnem uado transire temptauit,
quod uix tutum est etiam cum sensit aestatem et ad
minimum deductus est.
</div>
<div type="section" n="2">
Ibi unus ex iis equis qui trahere
regium currum albi solebant abreptus uehementer commouit
regem; iurauit itaque se amnem illum regis comitatus
auferentem eo redacturum ut transiri calcarique etiam a
feminis posset.
</div>
<div type="section" n="3">
Hoc deinde omnem transtulit belli apparatum
et tam diu adsedit operi donec centum et octoginta
cuniculis diuisum alueum in trecentos et sexaginta riuos
dispergeret et siccum relinqueret in diuersum fluentibus
aquis.
</div>
<div type="section" n="4">
Periit itaque et tempus, magna in magnis rebus
iactura, et militum ardor, quem inutilis labor fregit, et occasio
adgrediendi inparatos, dum ille bellum indictum hosti
cum flumine gerit. Hic furor —
</div>
<div type="section" n="5">
quid enim aliud uoces? —
Romanos quoque contigit. C. enim Caesar uillam in Herculanensi
pulcherrimam, quia mater sua aliquando in illa
custodita erat, diruit fecitque eius per hoc notabilem fortunam;
stantem enim praenauigabamus, nunc causa dirutae
quaeritur.
</div>
</div>
<div type="chapter" n="22">
<div type="section" n="1">
Et haec cogitanda sunt exempla quae uites, et illa ex
contrario quae sequaris, moderata, lenia, quibus nec ad
irascendum causa defuit nec ad ulciscendum potestas.
</div>
<div type="section" n="2">
Quid
enim facilius fuit Antigono quam duos manipulares duci
iubere, qui incumbentes regis tabernaculo faciebant quod
homines et periculosissime et libentissime faciunt, de rege
suo male existimabant? Audierat omnia Antigonus, utpote
cum inter dicentes et audientem palla interesset;
quam ille leuiter commouit et 'longius' inquit 'discedite,
ne uos rex audiat.'
</div>
<div type="section" n="3">
Idem quadam nocte, cum quosdam ex
militibus suis exaudisset omnia mala inprecantis regi, qui
ipsos in illud iter et inextricabile lutum deduxisset, accessit
ad eos qui maxime laborabant et cum ignorantis a quo
adiuuarentur explicuisset, 'nunc' inquit 'male dicite Antigono,
cuius uitio in has miserias incidistis; ei autem bene
optate qui uos ex hac uoragine eduxit.'
</div>
<div type="section" n="4">
Idem tam miti animo
hostium suorum male dicta quam ciuium tulit. Itaque cum
in paruulo quodam castello Graeci obsiderentur et fiducia
loci contemnentes hostem multa in deformitatem Antigoni
iocarentur et nunc staturam humilem, nunc conlisum nasum
deriderent, 'gaudeo' inquit 'et aliquid boni spero, si in
castris Silenum habeo.'
</div>
<div type="section" n="5">
Cum hos dicaces fame domuisset,
captis sic usus est ut eos qui militiae utiles erant in cohortes
discriberet, ceteros praeconi subiceret, idque se negauit
facturum fuisse, nisi expediret iis dominum habere qui tam
malam haberent linguam.
</div>
</div>
<div type="chapter" n="23">
<div type="section" n="1">
Huius nepos fuit Alexander, qui lanceam in conuiuas
suos torquebat, qui ex duobus amicis quos paulo ante rettuli
alterum ferae obiecit, alterum sibi. Ex his duobus tamen qui
leoni obiectus est uixit.
</div>
<div type="section" n="2">
Non habuit hoc auitum ille uitium,
ne paternum quidem; nam si qua alia in Philippo uirtus,
fuit et contumeliarum patientia, ingens instrumentum ad
tutelam regni. Demochares ad illum Parrhesiastes ob nimiam
et procacem linguam appellatus inter alios Atheniensium
legatos uenerat. Audita benigne legatione Philippus
'dicite' inquit 'mihi facere quid possim quod sit Atheniensibus
gratum.' Excepit Demochares et 'te' inquit 'suspendere.'
</div>
<div type="section" n="3">
Indignatio circumstantium ad tam inhumanum
responsum exorta erat; quos Philippus conticiscere iussit et
Thersitam illum saluum incolumemque dimittere. 'At uos'
inquit 'ceteri legati, nuntiate Atheniensibus multo superbiores
esse qui ista dicunt quam qui inpune dicta audiunt.'
</div>
<div type="section" n="4">
Multa et diuus Augustus digna memoria fecit dixitque ex
quibus appareat iram illi non imperasse. Timagenes historiarum
scriptor quaedam in ipsum, quaedam in uxorem
eius et in totam domum dixerat, nec perdiderat dicta; magis
enim circumfertur et in ore hominum est temeraria urbanitas.
</div>
<div type="section" n="5">
Saepe illum Caesar monuit, moderatius lingua uteretur;
perseueranti domo sua interdixit. Postea Timagenes in contubernio
Pollionis Asini consenuit ac tota ciuitate direptus
est: nullum illi limen praeclusa Caesaris domus abstulit.
</div>
<div type="section" n="6">
Historias quas postea scripserat recitauit [et combussit] et
libros acta Caesaris Augusti continentis in ignem inposuit;
inimicitias gessit cum Caesare: nemo amicitiam eius extimuit,
nemo quasi fulguritum refugit, fuit qui praeberet tam
alte cadenti sinum.
</div>
<div type="section" n="7">
Tulit hoc, ut dixi, Caesar patienter, ne
eo quidem motus quod laudibus suis rebusque gestis manus
attulerat; numquam cum hospite inimici sui questus est.
</div>
<div type="section" n="8">
Hoc dumtaxat Pollioni Asinio dixit, 'θηριοτροφεῖς'; paranti
deinde excusationem obstitit et 'fruere,' inquit 'mi Pollio,
fruere!' et cum Pollio diceret 'si iubes, Caesar, statim illi
domo mea interdicam', 'hoc me' inquit 'putas facturum,
cum ego uos in gratiam reduxerim?' Fuerat enim aliquando
Timageni Pollio iratus nec ullam aliam habuerat causam
desinendi quam quod Caesar coeperat.
</div>
</div>
<div type="chapter" n="24">
<div type="section" n="1">
Dicat itaque sibi quisque, quotiens lacessitur: 'numquid
potentior sum Philippo? illi tamen inpune male dictum est.
Numquid in domo mea plus possum quam toto orbe terrarum
diuus Augustus potuit? ille tamen contentus fuit a
conuiciatore suo secedere.'
</div>
<div type="section" n="2">
Quid est quare ego serui mei
clarius responsum et contumaciorem uultum et non peruenientem
usque ad me murmurationem flagellis et compedibus
expiem? Quis sum, cuius aures laedi nefas sit?
Ignouerunt multi hostibus: ego non ignoscam pigris neglegentibus
garrulis?
</div>
<div type="section" n="3">
Puerum aetas excuset, feminam sexus,
extraneum libertas, domesticum familiaritas. Nunc primum
offendit: cogitemus quam diu placuerit; saepe et alias
offendit: feramus quod diu tulimus. Amicus est: fecit quod
noluit; inimicus: fecit quod debuit.
</div>
<div type="section" n="4">
Prudentiori credamus,
stultiori remittamus; pro quocumque illud nobis respondeamus,
sapientissimos quoque uiros multa delinquere,
neminem esse tam circumspectum cuius non diligentia aliquando
sibi ipsa excidat, neminem tam maturum cuius non
grauitatem in aliquod feruidius factum casus inpingat,
neminem tam timidum offensarum qui non in illas dum
uitat incidat.
</div>
</div>
<div type="chapter" n="25">
<div type="section" n="1">
Quomodo homini pusillo solacium in malis fuit etiam
magnorum uirorum titubare fortunam et aequiore animo
filium in angulo fleuit qui uidit acerba funera etiam ex regia
duci, sic animo aequiore fert ab aliquo laedi, ab aliquo
contemni, cuicumque uenit in mentem nullam esse tantam
potentiam in quam non occurrat iniuria.
</div>
<div type="section" n="2">
Quod si etiam
prudentissimi peccant, cuius non error bonam causam
habet? Respiciamus quotiens adulescentia nostra in officio
parum diligens fuerit, in sermone parum modesta, in uino
parum temperans. Si iratus est, demus illi spatium quo
dispicere quid fecerit possit: ipse se castigabit. Denique
debeat poenas: non est quod cum illo paria faciamus.
</div>
<div type="section" n="3">
Illud
non ueniet in dubium, quin se exemerit turbae et altius
steterit quisquis despexit lacessentis: proprium est magnitudinis
uerae non sentire percussum. Sic immanis fera ad
latratum canum lenta respexit, sic inritus ingenti scopulo
fluctus adsultat. Qui non irascitur, inconcussus iniuria perstitit,
qui irascitur, motus est.
</div>
<div type="section" n="4">
At ille quem modo altiorem
omni incommodo posui tenet amplexu quodam summum
bonum, nec homini tantum sed ipsi fortunae respondet:
'omnia licet facias, minor es quam ut serenitatem meam
obducas. Vetat hoc ratio, cui uitam regendam dedi. Plus
mihi nocitura est ira quam iniuria. Quidni plus? illius
modus certus est, ista quo usque me latura sit dubium
est.'
</div>
</div>
<div type="chapter" n="26">
<div type="section" n="1">
'Non possum' inquis 'pati; graue est iniuriam sustinere.'
Mentiris; quis enim iniuriam non potest ferre qui potest
iram? Adice nunc quod id agis ut et iram feras et iniuriam.
Quare fers aegri rabiem et phrenetici uerba, puerorum proteruas
manus? nempe quia uidentur nescire quid faciant.
Quid interest quo quisque uitio fiat inprudens? inprudentia
par in omnibus patrocinium est.
</div>
<div type="section" n="2">
'Quid ergo?' inquis 'inpune
illi erit?' Puta uelle te, tamen non erit; maxima est enim
factae iniuriae poena fecisse, nec quisquam grauius adficitur
quam qui ad supplicium paenitentiae traditur.
</div>
<div type="section" n="3">
Deinde
ad condicionem rerum humanarum respiciendum est, ut
omnium accidentium aequi iudices simus; iniquus autem est
qui commune uitium singulis obiecit. Non est Aethiopis inter
suos insignitus color, nec rufus crinis et coactus in nodum
apud Germanos uirum dedecet: nihil in uno iudicabis notabile
aut foedum quod genti suae publicum est. Et ista quae
rettuli unius regionis atque anguli consuetudo defendit: uide
nunc quanto in iis iustior uenia sit quae per totum genus
humanum uulgata sunt.
</div>
<div type="section" n="4">
Omnes inconsulti et inprouidi
sumus, omnes incerti queruli ambitiosi — quid lenioribus
uerbis ulcus publicum abscondo? — omnes mali sumus.
Quidquid itaque in alio reprenditur, id unusquisque in sinu
suo inueniet. Quid illius pallorem, illius maciem notas?
pestilentia est. Placidiores itaque inuicem simus: mali inter
malos uiuimus. Vna nos res facere quietos potest, mutuae
facilitatis conuentio.
</div>
<div type="section" n="5">
'Ille iam mihi nocuit, ego illi nondum.'
Sed iam aliquem fortasse laesisti, sed laedes. Noli aestimare
hanc horam aut hunc diem, totum inspice mentis tuae
habitum: etiam si nihil mali fecisti, potes facere.
</div>
</div>
<div type="chapter" n="27">
<div type="section" n="1">
Quanto satius est sanare iniuriam quam ulcisci! Multum
temporis ultio absumit, multis se iniuriis obicit dum una
dolet; diutius irascimur omnes quam laedimur. Quanto
melius est abire in diuersum nec uitia uitiis opponere!
Numquis satis constare sibi uideatur, si mulam calcibus
repetat et canem morsu? 'Ista' inquis 'peccare se nesciunt.'
</div>
<div type="section" n="2">
Primum quam iniquus est apud quem hominem esse ad
inpetrandam ueniam nocet! Deinde, si cetera animalia hoc
irae tuae subducit quod consilio carent, eodem loco tibi sit
quisquis consilio caret; quid enim refert an alia mutis
dissimilia habeat, si hoc quod in omni peccato muta defendit
simile habet, caliginem mentis? Peccauit:
</div>
<div type="section" n="3">
hoc enim
primum? hoc enim extremum? Non est quod illi credas,
etiam si dixerit 'iterum non faciam': et iste peccabit et in
istum alius et tota uita inter errores uolutabitur. Mansuete
inmansueta tractanda sunt.
</div>
<div type="section" n="4">
Quod in luctu dici solet efficacissime,
et in ira dicetur: utrum aliquando desines an
numquam? Si aliquando, quanto satius est iram relinquere
quam ab ira relinqui! An semper haec agitatio permanebit?
Vides quam inpacatam tibi denunties uitam? qualis enim
erit semper tumentis?
</div>
<div type="section" n="5">
Adice nunc quod, cum bene te ipse
succenderis et subinde causas quibus stimuleris renouaueris,
sua sponte ira discedet et uires illi dies subtrahet: quanto
satius est a te illam uinci quam a se!
</div>
</div>
<div type="chapter" n="28">
<div type="section" n="1">
Huic irasceris, deinde illi; seruis, deinde libertis; parentibus,
deinde liberis; notis, deinde ignotis: ubique enim
causae supersunt nisi deprecator animus accessit. Hinc te
illo furor rapiet, illinc alio, et nouis subinde inritamentis
orientibus continuabitur rabies: age, infelix, ecquando
amabis? O quam bonum tempus in re mala perdis!
</div>
<div type="section" n="2">
Quanto
nunc erat satius amicos parare, inimicos mitigare, rem
publicam administrare, transferre in res domesticas operam,
quam circumspicere quid alicui facere possis mali, quod aut
dignitati eius aut patrimonio aut corpori uulnus infligas,
cum id tibi contingere sine certamine ac periculo non possit,
etiam si cum inferiore concurses!
</div>
<div type="section" n="3">
Vinctum licet accipias et
ad arbitrium tuum omni patientiae expositum: saepe nimia
uis caedentis aut articulum loco mouit aut neruum in iis
quos fregerat dentibus fixit; multos iracundia mancos, multos
debiles fecit, etiam ubi patientem est nancta materiam.
Adice nunc quod nihil tam inbecille natum est ut sine elidentis
periculo pereat: inbecillos ualentissimis alias dolor,
alias casus exaequat.
</div>
<div type="section" n="4">
Quid quod pleraque eorum propter
quae irascimur offendunt nos magis quam laedunt? Multum
autem interest utrum aliquis uoluntati meae obstet an desit,
eripiat an non det. Atqui in aequo ponimus utrum aliquis
auferat an neget, utrum spem nostram praecidat an differat,
utrum contra nos faciat an pro se, amore alterius an odio
nostri.
</div>
<div type="section" n="5">
Quidam uero non tantum iustas causas standi contra
nos sed etiam honestas habent: alius patrem tuetur, alius
fratrem, alius patriam, alius amicum; his tamen non
ignoscimus id facientibus quod nisi facerent inprobaremus,
immo, quod est incredibile, saepe de facto bene existimamus,
de faciente male.
</div>
<div type="section" n="6">
At mehercules uir magnus ac iustus fortissimum
quemque ex hostibus suis et pro libertate ac salute
patriae pertinacissimum suspicit et talem sibi ciuem, talem
militem contingere optat.
</div>
</div>
<div type="chapter" n="29">
<div type="section" n="1">
Turpe est odisse quem laudes; quanto uero turpius ob id
aliquem odisse propter quod misericordia dignus est, si
captiuus in seruitutem subito depressus reliquias libertatis
tenet nec ad sordida ac laboriosa ministeria agilis occurrit,
si ex otio piger equum uehiculumque domini cursu non
exaequat, si inter cotidiana peruigilia fessum somnus oppressit,
si rusticum laborem recusat aut non fortiter obiit
a seruitute urbana et feriata translatus ad durum opus!
</div>
<div type="section" n="2">
Distinguamus utrum aliquis non possit an nolit: multos
absoluemus, si coeperimus ante iudicare quam irasci. Nunc
autem primum impetum sequimur, deinde, quamuis uana
nos concitauerint, perseueramus, ne uideamur coepisse sine
causa, et, quod iniquissimum est, pertinaciores nos facit
iniquitas irae; retinemus enim illam et augemus, quasi
argumentum sit iuste irascentis grauiter irasci.
</div>
</div>
<div type="chapter" n="30">
<div type="section" n="1">
Quanto melius est initia ipsa perspicere quam leuia sint,
quam innoxia1 Quod accidere uides animalibus mutis, idem
in homine deprendes: friuolis turbamur et inanibus. Taurum
color rubicundus excitat, ad umbram aspis exsurgit, ursos
leonesque mappa proritat: omnia quae natura fera ac
rabida sunt consternantur ad uana.
</div>
<div type="section" n="2">
Idem inquietis et
stolidis ingeniis euenit: rerum suspicione feriuntur, adeo
quidem ut interdum iniurias uocent modica beneficia, in
quibus frequentissima, certe acerbissima iracundiae materia
est. Carissimis enim irascimur quod minora nobis praestiterint
quam mente concepimus quamque alii tulerunt,
cum utriusque rei paratum remedium sit.
</div>
<div type="section" n="3">
Magis alteri
indulsit: nostra nos sine comparatione delectent; numquam
erit felix quem torquebit felicior. Minus habeo quam
speraui: sed fortasse plus speraui quam debui. Haec pars
maxime metuenda est, hinc perniciosissimae irae nascuntur
et sanctissima quaeque inuasurae.
</div>
<div type="section" n="4">
Diuum Iulium plures
amici confecerunt quam inimici, quorum non expleuerat
spes inexplebiles. Voluit quidem ille — neque enim quisquam
liberalius uictoria usus est, ex qua nihil sibi uindicauit nisi
dispensandi potestatem — sed quemadmodum sufficere tam
inprobis desideriis posset, cum tantum omnes concupiscerent
quantum unus poterat?
</div>
<div type="section" n="5">
Vidit itaque strictis circa
sellam suam gladiis commilitones suos, Cimbrum Tillium,
acerrimum paulo ante partium defensorem, aliosque post
Pompeium demum Pompeianos. Haec res sua in reges arma
conuertit fidissimosque eo conpulit ut de morte eorum cogitarent
pro quibus et ante quos mori uotum habuerant.
</div>
</div>
<div type="chapter" n="31">
<div type="section" n="1">
Nulli ad aliena respicienti sua placent: inde dis quoque
irascimur quod aliquis nos antecedat, obliti quantum
hominum retro sit et paucis inuidentem quantum sequatur
a tergo ingentis inuidiae. Tanta tamen inportunitas hominum
est ut, quamuis multum acceperint, iniuriae loco sit
plus accipere potuisse.
</div>
<div type="section" n="2">
'Dedit mihi praeturam, sed consulatum
speraueram; dedit duodecim fasces, sed non fecit
ordinarium consulem; a me numerari uoluit annum, sed
deest mihi ad sacerdotium; cooptatus in collegium sum, sed
cur in unum? consummauit dignitatem meam, sed patrimonio
nihil contulit; ea dedit mihi quae debebat alicui
dare, de suo nihil protulit.'
</div>
<div type="section" n="3">
Age potius gratias pro his quae
accepisti; reliqua expecta et nondum plenum esse te gaude:
inter uoluptates est superesse quod speres. Omnes uicisti:
primum esse te in animo amici tui laetare. Multi te uincunt:
considera quanto antecedas plures quam sequaris. Quod
sit in te uitium maximum quaeris? falsas rationes conficis:
data magno aestimas, accepta paruo.
</div>
</div>
<div type="chapter" n="32">
<div type="section" n="1">
Aliud in alio nos deterreat: quibusdam timeamus irasci,
quibusdam uereamur, quibusdam fastidiamus. Magnam
rem sine dubio fecerimus, si seruulum infelicem in ergastulum
miserimus! Quid properamus uerberare statim, crura protinus
frangere? non peribit potestas ista, si differetur.
</div>
<div type="section" n="2">
Sine
id tempus ueniat quo ipsi iubeamus: nunc ex imperio irae
loquemur; cum illa abierit, tunc uidebimus quanto ista lis
aestimanda sit. In hoc enim praecipue fallimur: ad ferrum
uenimus, ad capitalia supplicia, et uinculis carcere fame
uindicamus rem castigandam flagris leuioribus.
</div>
<div type="section" n="3">
'Quomodo'
inquis 'nos iubes intueri quam omnia per quae laedi uideamur
exigua misera puerilia sint.' Ego uero nihil magis
suaserim quam sumere ingentem animum et haec propter
quae litigamus discurrimus anhelamus uidere quam humilia
et abiecta sint, nulli qui altum quiddam aut magnificum
cogitat respicienda.
</div>
</div>
<div type="chapter" n="33">
<div type="section" n="1">
Circa pecuniam plurimum uociferationis est: haec fora
defetigat, patres liberosque committit, uenena miscet,
gladios tam percussoribus quam legionibus tradit; haec est
sanguine nostro dilibuta; propter hanc uxorum maritorumque
noctes strepunt litibus et tribunalia magistratuum
premit turba, reges saeuiunt rapiuntque et ciuitates longo
saeculorum labore constructas euertunt ut aurum argentumque
in cinere urbium scrutentur.
</div>
<div type="section" n="2">
Libet intueri fiscos in
angulo iacentis: hi sunt propter quos oculi clamore exprimantur,
fremitu iudiciorum basilicae resonent, euocati ex
longinquis regionibus iudices sedeant iudicaturi utrius iustior
auaritia sit.
</div>
<div type="section" n="3">
Quid si ne propter fiscum quidem sed pugnum
aeris aut inputatum a seruo denarium senex sine herede moriturus
stomacho dirrumpitur? Quid si propter usuram uel
milesimam ualetudinarius fenerator distortis pedibus et
manibus ad computandum non relictis clamat ac per uadimonia
asses suos in ipsis morbi accessionibus uindicat?
</div>
<div type="section" n="4">
Si
totam mihi ex omnibus metallis quae cum maxime deprimimus
pecuniam proferas, si in medium proicias quidquid
thesauri tegunt, auaritia iterum sub terras referente quae
male egesserat, omnem istam congeriem non putem dignam
quae frontem uiri boni contrahat. Quanto risu prosequenda
sunt quae nobis lacrimas educunt!
</div>
</div>
<div type="chapter" n="34">
<div type="section" n="1">
Cedo nunc, persequere cetera, cibos potiones horumque
causa paratas in ambitionem munditias, uerba contumeliosa,
motus corporum parum honorificos, contumacia
iumenta et pigra mancipia, et suspiciones et interpretationes
malignas uocis alienae, quibus efficitur ut inter iniurias
naturae numeretur sermo homini datus: crede mihi, leuia
sunt propter quae non leuiter excandescimus qualiaque
pueros in rixam et iurgium concitant.
</div>
<div type="section" n="2">
Nihil ex iis quae tam
tristes agimus serium est, nihil magnum: inde, inquam,
uobis ira et insania est, quod exigua magno aestimatis.
Auferre hic mihi hereditatem uoluit; hic me diu in spem
supremam captato criminatus est; hic scortum meum concupiuit:
quod uinculum amoris esse debebat seditionis atque
odi causa est, idem uelle.
</div>
<div type="section" n="3">
Iter angustum rixas transeuntium
concitat, diffusa et late patens uia ne populos quidem conlidit:
ista quae adpetitis, quia exigua sunt nec possunt ad
alterum nisi alteri erepta transferri, eadem adfectantibus
pugnas et iurgia excitant.
</div>
</div>
<div type="chapter" n="35">
<div type="section" n="1">
Respondisse tibi seruum indignaris libertumque et uxorem
et clientem: deinde idem de re publica libertatem
sublatam quereris quam domi sustulisti. Rursus, si tacuit
interrogatus, contumaciam uocas.
</div>
<div type="section" n="2">
Et loquatur et taceat et
rideat! 'Coram domino?' inquis. Immo coram patre familiae.
Quid clamas? quid uociferaris? quid flagella media cena
petis quod serui loquuntur, quod non eodem loco turba
contionis est, silentium solitudinis?
</div>
<div type="section" n="3">
In hoc habes aures, ut
non modulata tantum et mollia et ex dulci tracta compositaque
accipiant: et risum audias oportet et fletum, et blanditias
et lites, et prospera et tristia, et hominum uoces et
fremitus animalium latratusque. Quid miser expauescis ad
clamorem serui, ad tinnitum aeris aut ianuae inpulsum?
</div>
<div type="section" n="4">
cum tam delicatus fueris, tonitrua audienda sunt. Hoc quod
de auribus dictum est transfer ad oculos, qui non minus
fastidio laborant si male instituti sunt: macula offenduntur
et sordibus et argento parum splendido et stagno non ad
solum perlucente.
</div>
<div type="section" n="5">
Hi nempe oculi, qui non ferunt nisi
uarium ac recenti cura nitens marmor, qui mensam nisi
crebris distinctam uenis, qui nolunt domi nisi auro pretiosiora
calcare, aequissimo animo foris et scabras lutosasque
semitas spectant et maiorem partem occurrentium squalidam,
parietes insularum exesos rimosos inaequales. Quid
ergo aliud est quod illos in publico non offendat, domi
moueat, quam opinio illic aequa et patiens, domi morosa et
querula?
</div>
</div>
<div type="chapter" n="36">
<div type="section" n="1">
Omnes sensus perducendi sunt ad firmitatem; natura
patientes sunt, si animus illos desît corrumpere, qui cotidie
ad rationem reddendam uocandus est. Faciebat hoc Sextius,
ut consummato die, cum se ad nocturnam quietem recepisset,
interrogaret animum suum: 'quod hodie malum
tuum sanasti? Cui uitio obstitisti? Qua parte melior es?'
</div>
<div type="section" n="2">
Desinet ira et moderatior erit quae sciet sibi cotidie ad
iudicem esse ueniendum. Quicquam ergo pulchrius hac
consuetudine excutiendi totum diem? Qualis ille somnus
post recognitionem sui sequitur, quam tranquillus, quam
altus ac liber, cum aut laudatus est animus aut admonitus
et speculator sui censorque secretus cognouit de moribus
suis. Vtor hac potestate et cotidie apud me causam dico.
</div>
<div type="section" n="3">
Cum sublatum e conspectu lumen est et conticuit uxor
moris iam mei conscia, totum diem meum scrutor factaque
ac dicta mea remetior; nihil mihi ipse abscondo, nihil
transeo. Quare enim quicquam ex erroribus meis timeam,
cum possim dicere: 'uide ne istud amplius facias, nunc
tibi ignosco.
</div>
<div type="section" n="4">
In illa disputatione pugnacius locutus es: noli
postea congredi cum imperitis; nolunt discere qui numquam
didicerunt. Illum liberius admonuisti quam debebas, itaque
non emendasti sed offendisti: de cetero uide, [ne] non tantum
an uerum sit quod dicis, sed an ille cui dicitur ueri patiens
sit: admoneri bonus gaudet, pessimus quisque rectorem
asperrime patitur.
</div>
</div>
<div type="chapter" n="37">
<div type="section" n="1">
In conuiuio quorundam te sales et in dolorem tuum iacta
uerba tetigerunt: uitare uulgares conuictus memento;
solutior est post uinum licentia, quia ne sobriis quidem
pudor est.
</div>
<div type="section" n="2">
Iratum uidisti amicum tuum ostiario causidici
alicuius aut diuitis quod intrantem summouerat, et ipse pro
illo iratus extremo mancipio fuisti: irasceris ergo catenario
cani? et hic, cum multum latrauit, obiecto cibo mansuescit.
</div>
<div type="section" n="3">
Recede longius et ride! Nunc iste se aliquem putat quod
custodit litigatorum turba limen obsessum; nunc ille qui
intra iacet felix fortunatusque est et beati hominis iudicat
ac potentis indicium difficilem ianuam: nescit durissimum
esse ostium carceris. Praesume animo multa tibi esse
patienda: numquis se hieme algere miratur, numquis in mari
nausiare, in uia concuti? Fortis est animus ad quae praeparatus
uenit.
</div>
<div type="section" n="4">
Minus honorato loco positus irasci coepisti
conuiuatori, uocatori, ipsi qui tibi praeferebatur: demens,
quid interest quam lecti premas partem? honestiorem te aut
turpiorem potest facere puluinus?
</div>
<div type="section" n="5">
Non aequis quendam
oculis uidisti, quia de ingenio tuo male locutus est: recipis
hanc legem? Ergo te Ennius, quo non delectaris, odisset et
Hortensius simultates tibi indiceret et Cicero, si derideres
carmina eius, inimicus esset. Vis tu aequo animo pati candidatus
suffragia?'
</div>
</div>
<div type="chapter" n="38">
<div type="section" n="1">
Contumeliam tibi fecit aliquis: numquid maiorem quam
Diogeni philosopho Stoico, cui de ira cum maxime disserenti
adulescens proteruus inspuit? Tulit hoc ille leniter et
sapienter: 'non quidem' inquit 'irascor, sed dubito tamen an
oporteat irasci.'
</div>
<div type="section" n="2">
Quanto &lt;Cato&gt; noster melius! qui, cum
agenti causam in frontem mediam quantum poterat adtracta
pingui saliua inspuisset Lentulus ille patrum nostrorum
memoria factiosus et inpotens, abstersit faciem et 'adfirmabo'
inquit 'omnibus, Lentule, falli eos qui te negant os habere.'
</div>
</div>
<div type="chapter" n="39">
<div type="section" n="1">
Contigit iam nobis, Nouate, bene componere animum:
aut non sentit iracundiam aut superior est. Videamus
quomodo alienam iram leniamus; nec enim sani esse tantum
uolumus, sed sanare.
</div>
<div type="section" n="2">
Primam iram non audebimus oratione mulcere: surda
est et amens; dabimus illi spatium. Remedia in remissionibus
prosunt; nec oculos tumentis temptamus uim rigentem
mouendo incitaturi, nec cetera uitia dum feruent: initia
morborum quies curat.
</div>
<div type="section" n="3">
'Quantulum' inquis 'prodest remedium
tuum, si sua sponte desinentem iram placat.' Primum,
ut citius desinat efficit; deinde custodit, ne reccidat; ipsum
quoque impetum, quem non audet lenire, fallet: remouebit
omnia ultionis instrumenta, simulabit iram ut tamquam
adiutor et doloris comes plus auctoritatis in consiliis habeat,
moras nectet et, dum maiorem poenam quaerit, praesentem
differet.
</div>
<div type="section" n="4">
Omni arte requiem furori dabit: si uehementior
erit, aut pudorem illi cui non resistat incutiet aut metum;
si infirmior, sermones inferet uel gratos uel nouos et cupiditate
cognoscendi auocabit. Medicum aiunt, cum regis
filiam curare deberet nec sine ferro posset, dum tumentem
mammam leniter fouet, scalpellum spongea tectum induxisse:
repugnasset puella remedio palam admoto, eadem,
quia non expectauit, dolorem tulit. Quaedam non nisi
decepta sanantur.
</div>
</div>
<div type="chapter" n="40">
<div type="section" n="1">
Alteri dices 'uide ne inimicis iracundia tua uoluptati sit',
alteri 'uide ne magnitudo animi tui creditumque apud
plerosque robur cadat. [alteri] Indignor mehercules et non
inuenio dolendi modum, sed tempus expectandum est; dabit
poenas. Serua istud in animo tuo: cum potueris, et pro mora
reddes.'
</div>
<div type="section" n="2">
Castigare uero irascentem et ultro obirasci incitare
est: uarie adgredieris blandeque, nisi forte tanta persona
eris ut possis iram comminuere, quemadmodum fecit diuus
Augustus, cum cenaret apud Vedium Pollionem. Fregerat
unus ex seruis eius crustallinum; rapi eum Vedius iussit ne
uulgari quidem more periturum: murenis obici iubebatur,
quas ingentis in piscina continebat. Quis non hoc illum putaret
luxuriae causa facere? saeuitia erat.
</div>
<div type="section" n="3">
Euasit e manibus puer
et confugit ad Caesaris pedes, nihil aliud petiturus quam ut
aliter periret, ne esca fieret. Motus est nouitate crudelitatis
Caesar et illum quidem mitti, crustallina autem omnia
coram se frangi iussit conplerique piscinam.
</div>
<div type="section" n="4">
Fuit Caesari
sic castigandus amicus; bene usus est uiribus suis: 'e
conuiuio rapi homines imperas et noui generis poenis
lancinari? Si calix tuus fractus est, uiscera hominis distrahentur?
Tantum tibi placebis ut ibi aliquem duci iubeas
ubi Caesar est?'
</div>
<div type="section" n="5">
Sic cui tantum potentiae est ut iram
ex superiore loco adgredi possit, male tractet, at talem
dumtaxat qualem modo rettuli, feram immanem sanguinariam,
quae iam insanabilis est nisi maius aliquid
extimuit.
</div>
</div>
<div type="chapter" n="41">
<div type="section" n="1">
Pacem demus animo quam dabit praeceptorum salutarium
adsidua meditatio actusque rerum boni et intenta
mens ad unius honesti cupiditatem. Conscientiae satis fiat, nil
in famam laboremus; sequatur uel mala, dum bene merentis.
</div>
<div type="section" n="2">
'At uulgus animosa miratur et audaces in honore sunt,
placidi pro inertibus habentur.' Primo forsitan aspectu; sed
simul aequalitas uitae fidem fecit non segnitiem illam animi
esse sed pacem, ueneratur illos populus idem colitque.
</div>
<div type="section" n="3">
Nihil
ergo habet in se utile taeter iste et hostilis adfectus, at
omnia ex contrario mala, ferrum et ignes. Pudore calcato
caedibus inquinauit manus, membra liberorum dispersit,
nihil uacuum reliquit a scelere, non gloriae memor, non
infamiae metuens, inemendabilis cum ex ira in odium
occalluit.
</div>
</div>
<div type="chapter" n="42">
<div type="section" n="1">
Careamus hoc malo purgemusque mentem et exstirpemus
radicitus quae quamuis tenuia undecumque haeserint renascentur,
et iram non temperemus sed ex toto remoueamus —
quod enim malae rei temperamentum est? Poterimus autem,
adnitamur modo.
</div>
<div type="section" n="2">
Nec ulla res magis proderit quam cogitatio
mortalitatis. Sibi quisque atque alteri dicat: 'quid iuuat
tamquam in aeternum genitos iras indicere et breuissimam
aetatem dissipare? Quid iuuat dies quos in uoluptatem
honestam inpendere licet in dolorem alicuius tormentumque
transferre? Non capiunt res istae iacturam nec tempus uacat
perdere.
</div>
<div type="section" n="3">
Quid ruimus in pugnam? Quid certamina nobis
arcessimus? Quid inbecillitatis obliti ingentia odia suscipimus
et ad frangendum fragiles consurgimus? Iam istas inimicitias
quas inplacabili gerimus animo febris aut aliquod
aliud malum corporis uetabit geri; iam par acerrimum
media mors dirimet.
</div>
<div type="section" n="4">
Quid tumultuamur et uitam seditiosi
conturbamus? stat supra caput fatum et pereuntis dies inputat
propiusque ac propius accedit; istud tempus quod
alienae destinas morti fortasse circa tuam est.
</div>
</div>
<div type="chapter" n="43">
<div type="section" n="1">
Quin potius uitam breuem colligis placidamque et tibi et
ceteris praestas? Quin potius amabilem te dum uiuis omnibus,
desiderabilem cum excesseris reddis? Quid illum nimis
ex alto tecum agentem detrahere cupis? Quid illum oblatrantem
tibi, humilem quidem et contemptum sed superioribus
acidum ac molestum, exterere uiribus tuis temptas?
Quid seruo, quid domino, quid regi, quid clienti tuo irasceris?
Sustine paulum: uenit ecce mors quae uos pares
faciat.
</div>
<div type="section" n="2">
Videre solemus inter matutina harenae spectacula
tauri et ursi pugnam inter se conligatorum, quos, cum alter
alterum uexarunt, suus confector expectat: idem facimus,
aliquem nobiscum adligatum lacessimus, cum uicto uictorique
finis et quidem maturus immineat. Quieti potius pacatique
quantulumcumque superest exigamus; nulli cadauer
nostrum iaceat inuisum.
</div>
<div type="section" n="3">
Saepe rixam conclamatum in
uicinia incendium soluit et interuentus ferae latronem uiatoremque
diducit: conluctari cum minoribus malis non
uacat, ubi metus maior apparuit. Quid nobis cum dimicatione
et insidiis? Numquid amplius isti cui irasceris quam
mortem optas? etiam te quiescente morietur. Perdis operam,
si facere uis quod futurum est. "
</div>
<div type="section" n="4">
Nolo" inquis "utique occidere,
sed exilio, sed ignominia, sed damno adficere." Magis
ignosco ei qui uulnus inimici quam qui pusulam concupiscit;
hic enim non tantum mali animi est sed pusilli. Siue
de ultimis suppliciis cogitas siue de leuioribus, quantulum
est temporis quo aut ille poena sua torqueatur aut tu
malum gaudium ex aliena percipias!
</div>
<div type="section" n="5">
Iam istum spiritum
expuemus. Interim, dum trahimus, dum inter homines
sumus, colamus humanitatem; non timori cuiquam, non
periculo simus; detrimenta iniurias, conuicia uellicationes
contemnamus et magno animo breuia feramus incommoda:
dum respicimus, quod aiunt, uersamusque nos, iam
mortalitas aderit.'
</div>
</div>
</div>
   </body>
 </text>
</TEI>
